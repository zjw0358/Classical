
卷一　文韬

文师

　　文王将田①，史编布卜曰：“田于渭阳，将大得焉。非龙非螭，非虎非罴，兆得公侯，天遗汝师，以之佐昌，施及三王。”文王曰：“兆致是乎？”史编曰：“编之太祖史畴，为禹占，得皋陶，兆比于此。”

　　文王乃斋三日，乘田车，驾田马，田于渭阳，卒见太公坐茅以渔。

　　文王劳而问之曰：“子乐渔耶？”太公曰：“君子乐得其志；小人乐得其事。今吾渔，甚有似也。”

　　文王曰：“何谓其有似也？”

　　太公曰：“钓有三权：禄等以权，死等以权，官等以权。夫钓以求得也，其情深，可以观大矣。”

　　文王曰：“愿闻其情。”

　　太公曰：“源深而水流，水流而鱼生之，情也。根深而木长，木长而实生之，情也。君子情同而亲合，亲合而事生之，情也。言语应对者，情之饰也。至情者，事之极也。今臣言至情不讳，君其恶之乎？”

　　文王曰：“惟仁人能受直谏，不恶至情。何为其然？”

　　太公曰：“缗②微饵明，小鱼食之；缗调饵香，中鱼食之；缗隆饵丰，大鱼食之。夫鱼食其饵乃牵其缗，人食其禄乃服其君。故以饵取鱼，鱼可杀；以禄取人，人可竭；以家取国，国可拔；以国取天下，天下可毕。呜呼！曼曼绵绵，其聚必散；嘿嘿昧昧，其光必远。微哉！圣人之德，诱乎独见。乐哉！圣人之虑，各归其次，而立敛③焉。”

　　文王曰：“立敛若何，而天下归之？”

　　太公曰：“天下非一人之天下，乃天下之天下也。同天下之利者则得天下，擅天下之利者则失天下。天有时，地有财，能与人共之者，仁也。仁之所在，天下归之。免人之死，解人之难，救人之患，济人之急者，德也。德之所在，天下归之。与人同忧同乐，同好同恶，义也。义之所在，天下赴之。凡人恶死而乐生，好德而归利，能生利者，道也。道之所在，天下归之。”

　　文王再拜曰：“允哉！敢不受天之诏命乎！”乃载与俱归，立为师。

　　【注释】

　　①田：打猎。
　　②缗：鱼线。
　　③敛：聚敛，收缆。

盈虚

　　文王问太公曰：“天下熙熙，一盈一虚，一治一乱，所以然者何也？其君贤不肖不等乎？其天时变化自然乎？”

　　太公曰：“君不肖，则国危而民乱；君贤圣，则国安而民治。祸福在君，不在天时。”

　　文王曰：“古之圣贤，可得闻乎？”

　　太公曰：“昔者帝尧之王天下，上世所谓贤君也。”

　　文王曰：“其治如何？”

　　太公曰：“帝尧王天下之时，金银珠玉不饰，锦绣文绮不衣，奇怪珍异不视，玩好之器不宝，淫佚之乐不听，宫垣屋室不垩，甍桷椽楹不邰伲茅茨遍庭不剪。鹿裘御寒，布衣掩形，粝粱②之饭，藜藿③之羹。不以役作之故，害民耕织之时，削心约志，从事乎无为。吏忠正奉法者尊其位，廉洁爱人者厚其禄。民有孝慈者爱敬之，尽力农桑者慰勉之。旌别淑德，表其门闾。平心正节，以法度禁邪伪。所憎者有功必赏，所爱者有罪必罚。存养天下鳏寡孤独，赈赡祸亡之家。其自奉也甚薄，其赋役也甚寡。故万民富乐而无饥寒之色，百姓戴其君如日月，亲其君如父母。”

　　文王曰：“大哉！贤君之德矣。”

　　【注释】

　　①甍，屋脊。楹，柱子。郏嚎诚鳌⒌窨獭
　　②粝粱：粗糙的粮食。
　　③藜藿：藜，野菜。藿，豆叶。

国务

　　文王问太公曰：“愿闻为国之大务。欲使主尊人安，为之奈何？”

　　太公曰：“爱民而已。”

　　文王曰：“爱民奈何？”

　　太公曰：“利而勿害，成而勿败，生而勿杀，与而勿夺，乐而勿苦，喜而勿怒。”

　　文王曰：“敢请释其故。”

　　太公曰：“民不失务则利之，农不失时则成之，省刑罚则生之，薄赋敛则与之，俭宫室台榭则乐之，吏清不苛［扰］则喜之，民失其务则害之，农失其时则败之，无罪而罚则杀之，重赋敛则夺之，多营宫室台榭以疲民力则苦之，吏浊苛［扰］则怒之。故善为国者，驭民如父母之爱子，如兄之爱弟，见其饥寒则为之忧，见其劳苦则为之悲，赏罚如加于身，赋敛①如取于己，此爱民之道也。”

　　【注释】

　　①赋敛：赋税。

大礼

　　文王问太公曰：“君臣之礼如何？”

　　太公曰：“为上唯临，为下唯沉。临而无远，沉而无隐。为上唯周，为下唯定。周则天也，定则地也。或天或地，大礼乃成。”

　　文王曰：“主位如何？”

　　太公曰：“安徐而静，柔节先定。善与而不争，虚心平志，待物以正。”

　　文王曰：“主听如何？”

　　太公曰：“勿妄而许，勿逆而拒。许之则失守，拒之则闭塞。高山仰之，不可极也。深渊度之，不可测也。神明之德，正静其极。”

　　文王曰：“主明如何？”

　　太公曰：“目贵明，耳贵聪，心贵智。以天下之目视，则无不见也。以天下之耳听，则无不闻也。以天下之心虑，则无不知也。辐辏①并进，则明不蔽矣。”

　　【注释】

　　①辐辏：车轮上的辐条汇聚于轴心。

明传

　　文王寝疾，召太公望，太子发在侧。曰：“呜呼！天将弃予。周之社稷，将以属汝。今予欲师至道①之言，以明传之子孙。”

　　太公曰：“王何所问？”

　　文王曰：“先圣之道，其所止，其所起，可得闻乎？”

　　太公曰：“见善而怠，时至而疑，知非而处，此三者，道之所止也。柔而静，恭而敬，强而弱，忍而刚，此四者，道之所起也。故义胜欲则昌，欲胜义则亡；敬胜怠则吉，怠胜敬则灭。”

　　【注释】

　　①至道：根本之道。

六守

　　文王问太公曰：“君国主民者，其所以失者何也？”

　　太公曰：“不慎所与也。人君有六守、三宝。”

　　文王曰：“六守何也？”

　　太公曰：“一曰仁，二曰义，三曰忠，四曰信，五曰勇，六曰谋，是谓六守。”

　　文王曰：“慎择六守者何？”

　　太公曰：“富之，而观其无犯。贵之，而观其无骄。付之，而观其无专。使之，而观其无隐。危之，而观其无恐。事之，而观其无穷。富之而不犯者，仁也。贵之而不骄者，义也。付之而不专者，忠也。使之而不隐者，信也。危之而不恐者，勇也。事之而不穷者，谋也。人君无以三宝借①人，借人则君失其威。”

　　文王曰：“敢问三宝。”

　　太公曰：“大农、大工、大商，谓之三宝。农一其乡，则谷足。工一其乡，则器足。商一其乡，则货足。三宝各安其处，民乃不虑。无乱其乡，无乱其族。臣无富于君，都无大于国。六守长则君昌，三宝完则国安。”

　　【注释】

　　①借：此指给予，授与。

守土

　　文王问太公曰：“守土奈何？”

　　太公曰：“无疏其亲，无怠其众，抚其左右，御其四旁。无借人国柄，借人国柄，则失其权。无掘壑而附丘，无舍本而治末。日中必彗①，操刀必割，执斧必伐。日中不彗，是谓失时。操刀不割，失利之期。执斧不伐，贼人将来。涓涓不塞，将为江河。荧荧不救，炎炎奈何。两叶不去，将为斧柯。是故人君必从事于富，不富无以为仁，不施无以合亲。疏其亲则害，失其众则败。无借人利器，借人利器，则为人所害而不终于世。”

　　文王曰：“何谓仁义？”

　　太公曰：“敬其众，合其亲。敬其众则和，合其亲则喜，是谓仁义之纪。无使人夺汝威，因其明，顺其常。顺者，任之以德；逆者，绝之以力。敬之勿疑，天下和服。”

　　【注释】

　　①彗：曝晒。

守国

　　文王问太公曰：“守国奈何？”

　　太公曰：“斋，将语君天地之经，四时所生，仁圣之道，民机①之情。”

　　王即斋七日，北面再拜而问之。

　　太公曰：“天生四时，地生万物。天下有民，仁圣牧之。故春道生，万物荣；夏道长，万物成；秋道敛，万物盈；冬道藏，万物静。盈则藏，藏则复起，莫知所终，莫知所始。圣人配之，以为天地经纪②。故天下治，仁圣藏；天下乱，仁圣昌。至道其然也。

　　仁圣之在天地间也，其宝固大矣。因其常而视之，则民安。夫民动而为机，机动而得失争矣。故发之以其阴，会之以其阳，为之先倡，天下和之。极反其常，莫进而争，莫退而让。守国如此，与天下同光。”

　　【注释】

　　①机：机巧，心机。
　　②经纪：论理常纲等行为准则。

上贤

　　文王问太公曰：“王人者，何上何下？何取何去？何禁何止？”

　　太公曰：“王人者，上贤，下不肖。取诚信，去诈伪。禁暴乱，止奢侈。故王人者有六贼、七害。”

　　文王曰：“愿闻其道。”

　　太公曰：“夫六贼者，一曰臣有大作宫室池榭，游观倡乐者，伤王之德。二曰民有不事农桑，任气游侠，犯历法禁，不从吏教者，伤王之化。三曰臣有结朋党，蔽贤智，障主明者，伤王之权。四曰士有抗志高节，以为气势，外交诸侯，不重其主者，伤王之威。五曰臣有轻爵位，贱有司①，羞为上犯难者，伤功臣之劳。六曰强宗侵夺，凌侮贫弱者，伤庶人之业。

　　七害者，一曰无智略权谋，而以重赏尊爵之故，强勇轻战，侥幸于外，王者慎勿使为将。二曰有名无实，出入异言，掩善扬恶，进退为巧，王者慎勿与谋。三曰朴其身躬，恶其衣服，语无为以求名，言无欲以求利，此伪人也，王者慎勿近。四曰奇其冠带，伟其衣服，博闻辩辞，虚论高议，以为容美，穷居静处，而诽时俗，此奸人也，王者慎勿宠。五曰谗佞苟得，以求官爵，果敢轻死，以贪禄秩，不图大事，得利而动，以高谈虚论悦于人主，王者慎勿使。六曰为雕文刻镂，技巧华饰，而伤农事，王［者］必禁之。七曰伪方异技，巫蛊左道，不祥之言，幻惑良民，王者必止之。

　　民不尽力，非吾民也。士不诚信，非吾士也。臣不忠谏，非吾臣也。吏不平洁爱人，非吾吏也，相不能富国强兵，调和阴阳，以安万乘之主，正群臣，定名实，明赏罚，乐万民，非吾相也。

　　夫王者之道，如龙首，高居而远望，深视而审听。示其形，隐其情。若天之高，不可极也。若渊之深，不可测也。故可怒而不怒，奸臣乃作；可杀而不杀，大贼乃发；兵势不行，敌国乃强。”

　　文王曰：“善哉！”

　　【注释】

　　①有司：官吏。

举贤

　　文王问太公曰：“君务举贤，而不能获其功，世乱愈甚，以至危亡者，何也？”

　　太公曰：“举贤而不用，是有举贤之名，而无用贤之实也。”

　　文王曰：“其失安在？”

　　太公曰：“其失在君好用世俗之所誉，而不得真贤也。”

　　文王曰：“何如？”

　　太公曰：“君以世俗之所誉者为贤，以世俗之所毁者为不肖，则多党者进，少党者退。若是则群邪比周①而蔽贤，忠臣死于无罪，奸臣以虚誉取爵位。是以世乱愈甚，则国不免于危亡。”

　　文王曰：“举贤奈何？”

　　太公曰：“将相分职，而各以官名举人，按名督实。选才考能，令实当其名，名当其实，则得举贤之道也。”

　　【注释】

　　①比周：结党营私。

赏罚

　　文王问太公曰：“赏所以存劝，罚所以示惩。吾欲赏一以劝百，罚一以惩众，为之奈何？”

　　太公曰：“凡用赏者贵信，用罚者贵必。赏信罚必于耳目之所闻见，则不闻见者莫不阴化①矣。夫诚，畅于天地，通于神明，而况于人乎？”

　　【注释】

　　①阴化：暗中受道感化。

兵道

　　武王问太公曰：“兵道何如？”

　　太公曰：“凡兵之道，莫过于一①。一者，能独往独来。黄帝曰：一者，阶于道，几于神。’用之在于机，显之在于势，成之在于君。故圣王号兵为凶器，不得已而用之。今商王知存而不知亡，知乐而不知殃。夫存者非存，在于虑亡；乐者非乐，在于虑殃。今王已虑其源，岂忧其流乎？”

　　武王问曰：“两军相遇，彼不可来，此不可往，各设固备，未敢先发。我欲袭之，不得其利，为之奈何？”

　　太公曰：“外乱而内整，示饥而实饱，内精而外钝。一合一离，一聚一散。阴其谋，密其机，高其垒，伏其锐士，寂若无声，敌不知我所备。欲其西，袭其东。”

　　武王曰：“敌知我情，通②我谋，为之奈何？”

　　太公曰：“兵胜之术，密察敌人之机而速乘其利，复疾击其不意。”

　　【注释】

　　①一：专一

　　②通：通晓，了解。

卷二　武韬

发启

　　文王在丰，召太公曰：“呜呼！商王虐极，罪杀不辜，公尚助予忧民，如何？”

　　太公曰：“王其修德，以下贤惠民，以观天道。天道无殃，不可先倡；人道无灾，不可先谋。必见天殃，又见人灾，乃可以谋。必见其阳，又见其阴，乃知其心。必见其外，又见其内，乃知其意。必见其疏，又见其亲，乃知其情。

　　行其道，道可致也。从其门，门可入也。立其礼，礼可成也。争其强，强可胜也。全胜不斗，大兵无创，与鬼神通，微哉！微哉！与人同病相救，同情相成，同恶相助，同好相趋。故无甲兵而胜，无冲机①而攻，无沟堑而守。

　　大智不智，大谋不谋，大勇不勇，大利不利。利天下者，天下启之；害天下者，天下闭之。天下者，非一人之天下，乃天下之天下也。取天下者，若逐野兽，而天下皆有分肉之心。若同舟而济，济则皆同其利，败则皆同其害。然则皆有以启之，无有闭之也。

　　无取于民者，取民者也。无取于国者，取国者也。无取于天下者，取天下者也。无取民者，民利之。无取国者，国利之。无取天下者，天下利之。故道在不可见，事在不可闻，胜在不可知，微哉！微哉！鸷鸟将击，卑飞敛翼；猛兽将搏，弭耳俯伏；圣人将动，必有愚色。

　　今彼殷商，众口相惑，纷纷渺渺，好色无极。此亡国之征也。吾观其野，草菅胜谷。吾观其众，邪曲胜直。吾观其吏，暴虐残贼。败法乱刑，上下不觉。此亡国之时也。

　　大明②发而万物皆照，大义发而万物皆利，大兵发而万物皆服。大哉圣人之德，独闻独见。乐哉！”

　　【注释】

　　①冲机：古代用以攻城的战车。
　　②大明：指太阳

文启

　　文王问太公曰：“圣人何守？”

　　太公曰：“何忧何啬①，万物皆得；何啬何忧，万物皆遒②。政之所施，莫知其化；时之所在，莫知其移。圣人守此而万物化，何穷之有？终而复始。优之游之，展转求之。求而得之，不可不藏。既已藏之，不可不行。既已行之，勿复明③之。夫天地不自明，故能长生；圣人不自明，故能名彰。

　　古之圣人，聚人而为家，聚家而为国，聚国而为天下。分封贤人，以为万国，命之曰大纪。陈其政教，顺其民俗，群曲化直，变于形容。万国不通，各乐其所，人爱其上，命之曰大定。呜呼！圣人务静之，贤人务正之，愚人不能正，故与人争。上劳则刑繁，刑繁则民忧，民忧则流亡。上下不安其生，累世不休，命之曰大失。

　　天下之人如流水，障之则止，启之则行，静之则清。呜呼，神哉！圣人见其始，则知其所终。”

　　文王曰：“静之奈何？”

　　太公曰：“天有常形，民有常生，与天下共其生，而天下静矣。太上因之，其次化之。夫民化而从政，是以天无为而成事，民无与而自富。此圣人之德也。”

　　文王曰：“公言乃协予怀，夙夜念之不忘，以用为常。”

　　【注释】

　　①啬：通“塞”，阻塞，阻止。
　　②遒：强劲，引申为繁荣茂盛。
　　③明：宣扬。

文伐

　　文王问太公曰：“文伐之法奈何？”

　　太公曰：“凡文伐有十二节：

　　一曰：因其所喜，以顺其志。彼将生骄，必有奸事。苟能因之，必能去之。

　　二曰：亲其所爱，以分其威。一人两心，其（中）[忠]必衰。廷无忠臣，社稷必危。

　　三曰：阴赂左右，得情甚深。身内情外，国将生害。

　　四曰：辅其淫乐，以广其志，厚赂珠玉，娱以美人。卑辞委听，顺命而合。彼将不争，奸节乃定。

　　五曰：严其忠臣，而薄其赂，稽留其使，勿听其事。亟为置代①，遗以诚事，亲而信之，其君将复合之。苟能严之，国乃可谋。

　　六曰：收其内，间其外，才臣外相，敌国内侵，国鲜不亡。

　　七曰：欲锢其心，必厚赂之。收其左右忠爱，阴示以利，令之轻业，而蓄积空虚。

　　八曰：赂以重宝，因与之谋，谋而利之。利之必信，是谓重亲②。重亲之积，必为我用。有国而外，其地大败。

　　九曰：尊之以名，无难其身，示以大势，从之必信。致其大尊，先为之荣，微饰圣人，国乃大偷。

　　十曰：下之必信，以得其情。承意应事，如与同生。既以得之，乃微收之。时乃将至，若天丧之。

　　十一曰：塞③之以道。人臣无不重富与贵，恶死与咎。阴示大尊，而微输重宝，收其豪杰。内积甚厚，而外为乏。阴纳智士，使图其计；纳勇士，使高其气。富贵甚足，而常有繁滋。徒党已具，是谓塞之。有国而塞，安能有国？

　　十二曰：养其乱臣以迷之，进美女淫声以惑之，遗良犬马以劳之，时与大势以诱之，上察而与天下图之。

　　十二节备，乃成武事。所谓上察天，下察地，征已见，乃伐之。”

　　【注释】

　　①亟：尽快。置代：替代，替换。
　　②重亲：亲上加亲。
　　③塞：隔绝。

顺启

　　文王问太公曰：“何如而可为天下？”

　　太公曰：“大盖天下，然后能容天下；信盖天下，然后能约天下；仁盖天下，然后能怀天下；恩盖天下，然后能保天下；权盖天下，然后能不失天下；事而不疑，则天运不能移，时变不能迁。此六者备，然后可以为天下政。

　　故利天下者，天下启之；害天下者，天下闭之；生天下者，天下德之；杀天下者，天下贼①之；彻天下者，天下通之；穷天下者，天下仇之；安天下者，天下恃之；危天下者，天下灾之。天下者非一人之天下，惟有道者处之。”

　　【注释】

　　①贼：毁灭。

三疑

　　武王问太公曰：“予欲立功，有三疑：恐力不能攻强、离亲、散众。为之奈何？”

　　太公曰：“因之，慎谋，用财。夫攻强必养之使强，益之使张。太强必折，太张必缺。攻强以强，离亲以亲，散众以众。

　　凡谋之道，周密为宝。设之以事，玩①之以利，争心必起。

　　欲离其亲，因其所爱，与其宠人，与之所欲，示之所利，因以疏之，无使得志。彼贪利甚喜，遗疑乃止。

　　凡攻之道，必先塞其明，而后攻其强，毁其大，除民之害。淫之以色，啖之以利，养之以味，娱之以乐。既离其亲，必使远民，勿使知谋。扶②而纳之，莫觉其意，然后可成。

　　施惠于民，必无爱财。民如牛马，数喂食之，从而爱之。

　　心以启智，智以启财，财以启众，众以启贤。贤之有启，以王天下。”

　　【注释】

　　①玩：引诱。
　　②扶：诱导。

卷三 龙韬

王翼

　　武王问太公曰：“王者帅师，必有股肱羽翼①，以成威神，为之奈何？”

　　太公曰：“凡举兵帅师，以将为命。命在通达，不守一术。因能授职，各取所长，随时变化，以为纲纪。故将有股肱羽翼七十二人，以应天道。备数如法，审知命理，殊能异技，万事毕矣。”

　　武王曰：“请问其目？”

　　太公曰：“腹心一人：主潜谋应猝，揆②天消变，总揽计谋，保全民命。

　　谋士五人：主图安危，虑未萌，论行能，明赏罚，授官位，决嫌疑，定可否。

　　天文三人：主司星历，候风气，推时日，考符验，校灾异，知人心去就之机。

　　地利三人：主三军行止形势，利害消息，远近险易，水涸山阻，不失地利。

　　兵法九人：主讲论异同，行事成败，简练兵器，刺举③非法。

　　通粮四人：主度饮食，备蓄积，通粮道，致五谷，令三军不困乏。

　　奋威四人：主择材力，抡兵革，风驰电掣，不知所由。

　　伏旗鼓三人：主伏旗鼓，明耳目，诡符印，谬号令，暗忽往来，出入若神。

　　股肱四人：主任重持难，修沟堑，治壁垒，以备守御。

　　通材三人：主拾遗补过，应偶宾客，议论谈语，消患解结。

　　权士三人：主行奇谲，设殊异，非人所识，行无穷之（权）［变］。

　　耳目七人：主往来，听言视变，览四方之士，军中之情。

　　爪牙五人：主扬威武，激励三军，使冒难攻锐，无所疑虑。

　　羽翼四人：主扬名誉，震远方，摇动四境，以弱敌心。

　　游士八人：主伺奸候变，开阖④人情，观敌之意，以为间谍。

　　术士二人：主为谲诈，依托鬼神，以惑众心。

　　方士二人：主百药，以治金疮，以痊万病。

　　法算二人：主计会三军营垒粮食、财用出入。”

　　【注释】

　　①股肱羽翼：比喻得力的辅佐和帮手。
　　②揆：观测，揣度。
　　③刺：侦察。举：检举。
　　④开阖：开启与关闭，此指控制。

论将

　　武王问太公曰：“论将之道奈何？”

　　太公曰：“将有五材、十过。”

　　武王曰：“敢问其目？”

　　太公曰：“所谓五材者：勇、智、仁、信、忠也。勇则不可犯，智则不可乱，仁则爱人，信则不欺，忠则无二心。

　　所谓十过者：有勇而轻死者，有急而心速①者，有贪而好利者，有仁而不忍人者，有智而心怯者，有信而喜信人者，有廉洁而不爱人者，有智而心缓②者，有刚毅而自用者，有懦而喜任人者。勇而轻死者，可暴也。急而心速者，可久也。贪而好利者，可遗③也。仁而不忍人者，可劳也。智而心怯者，可窘也。信而喜信人者，可诳也。廉洁而不爱人者，可侮也。智而心缓者，可袭也。刚毅而自用者，可事④也。懦而喜任人者，可欺也。

　　故兵者，国之大事，存亡之道，命在于将。将者，国之辅，先王所重也。故置将不可不察也。故曰：兵不两胜，亦不两败。兵出逾境，期不十日，不有亡国，必有破军杀将。”

　　武王曰：“善哉！”

　　【注释】

　　①心速：指急功近利，草率行事。
　　②心缓：犹豫不决。
　　③遗：贿赂。
　　④事：恭维。

选将

　　武王问太公曰：“王者举兵，简练①英雄，知士之高下，为之奈何？”

　　太公曰：“夫士外貌不与中情相应者十五：有贤而不肖者，有温良而为盗者，有貌恭敬而心慢者，有外廉谨而内无至诚者，有精精而无情者②，有湛湛③而无诚者，有好谋而无决者，有如果敢而不能者，有＂芏不信者，有恍恍惚惚而反忠实者，有诡激而有功效者，有外勇而内怯者，有肃肃而反易人者⑤，有鄱反静悫者⑥，有势虚形劣而出外无所不至、无所不遂者。天下所贱，圣人所贵。凡人莫知，非有大明，不见其际。此士之外貌不与中情相应者也。”

　　武王曰：“何以知之？”

　　太公曰：“知之有八征：一曰问之以言，以观其辞。二曰穷之以辞，以观其变。三曰与之间谍，以观其诚。四曰明白显问，以观其德。五曰使之以财，以观其廉。六曰试之以色，以观其贞。七曰告之以难，以观其勇。八曰醉之以酒，以观其态。八征皆备，则贤不肖别矣。”

　　【注释】

　　①简练：选拔。
　　②精精：精明强干。情：才情。
　　③湛湛：忠厚老实。
　　④＃撼峡摇
　　⑤肃肃：严肃，易，平易。
　　⑥郏貉峡帷＞岔ǎ撼辆渤鲜怠

立将

　　武王问太公曰：“立将之道奈何？”

　　太公曰：“凡国有难，君避正殿，召将而诏之曰：社稷安危，一在将军。今某国不臣，愿将军帅师应之。’将既受命，乃命太史钻灵龟，卜吉日。斋三日，至太庙，以授斧钺①。

　　君入庙门，西面而立。将入庙门，北面而立。君亲操钺，持首，授将其柄，曰：从此上至天者，将军制之。’复操斧，持柄，授将其刃，曰：从此下至渊者，将军制之。见其虚则进，见其实则止。勿以三军为众而轻敌，勿以受命为重而必死，勿以身贵而贱人，勿以独见而违众，勿以辩说为必然。士未坐勿坐，士未食勿食，寒暑必同。如此，则士众必尽死力。’

　　将已受命，拜而报君曰：臣闻国不可从外治，军不可从中御。二心不可以事君，疑志不可以应敌。臣既受命，专斧钺之威，臣不敢生还，愿君亦垂②一言之命于臣。君不许臣，臣不敢将’君许之，乃辞而行。

　　军中之事，不闻君命，皆由将出。临敌决战，无有二心。若此，则无天于上，无地于下，无敌于前，无君于后。是故智者为之谋，勇者为之斗，气厉青云，疾若驰骛③，兵不接刃，而敌降服。战胜于外，功立于内。吏迁士赏，百姓欢悦，将无咎殃。是故，风雨时节，五谷丰熟，社稷安宁。”

　　武王曰：“善哉！”

　　【注释】

　　①斧钺：本为古代军中的两种行刑兵器，后成为指挥军队的权力象征。
　　②垂：降，此指颁布诏命。
　　③驰骛：奔驰的群马。

将威

　　武王问太公曰：“将何以为威？何以为明？何以为禁止而令行？”

　　太公曰：“将以诛大为威，以赏小为明，以罚审①为禁止而令行。故杀一人而三军震者，杀之。赏一人而万人悦者，赏之。杀贵大，赏贵小。杀及当路②贵重之臣，是刑上极也。赏及牛竖马洗厩养之徒，是赏下通也。刑上极，赏下通，是将威之所行也。”

　　【注释】

　　①审：周密，慎重。
　　②当路：身居要职。

励军

　　武王问太公曰：“吾欲令三军之众，攻城争先登，野战争先赴，闻金①声而怒，闻鼓声而喜，为之奈何？”

　　太公曰：“将有三武。”

　　武王曰：“敢闻其目？”

　　太公曰：“将冬不服裘，夏不操扇，雨不张盖，名曰礼将。将不身服礼，无以知士卒之寒暑。出隘塞，犯泥涂，将必先下步，名曰力将。将不身服力，无以知士卒之劳苦。军皆定次，将乃就舍；炊者皆熟，将乃就食；军不举火，将亦不举，名曰止欲将。将不身服止欲，无以知士卒之饥饱。将与士卒共寒暑、劳苦、饥饱，故三军之众，闻鼓声则喜，闻金声则怒。高城深池，矢石繁下，士争先登。白刃始合，士争先赴。士非好死而乐伤也，为其将知寒暑饥饱之审，而见劳苦之明也。”

　　【注释】

　　①金：古代金属乐器。军中用其作指挥工具，击之以发出停止进攻的命令。

阴符

　　武王问太公曰：“引兵深入诸侯之地，三军猝有缓急，或利或害。吾将以近通远，从中应外，以给三军之用。为之奈何？”

　　太公曰：“主与将，有阴符①。凡八等：有大胜克敌之符，长一尺；破军杀将之符，长九寸；降城得邑之符，长八寸；却敌报远之符，长七寸；誓众坚守之符，长六寸；请粮益兵之符，长五寸；败军亡将之符，长四寸；失利亡士之符，长三寸。诸奉使行符，稽留者，若符事泄，闻者告者皆诛之。八符者，主将秘闻，所以阴通言语，不泄中外相知之术。敌虽圣智，莫之能识。”

　　武王曰：“善哉！”

　　【注释】

　　①阴符：古代进行秘密通信的兵符

阴书

　　武王问太公曰：“引兵深入诸侯之地，主将欲合兵①，行无穷之变，图不测之利。其事繁多，符不能明，相去辽远，言语不通，为之奈何？”

　　　太公曰：“诸有阴事大虑，当用书，不用符。主以书遗将，将以书问主。书皆一合而再离，三发而一知。再离者，分书为三部。三发而一知者，言三人，人操一分，相参而不知情也。此谓阴书。敌虽圣智，莫之能识。”

　　武王曰：“善哉！”

　　【注释】

　　①合兵：配合作战。

军势

　　武王问太公曰：“攻伐之道奈何？”

　　太公曰：“势因于敌家之动，变生于两陈之间，奇正发于无穷之源。故至事①不语，用兵不言。且事之至者，其言不足听也；兵之用者，其状不足见也。倏而往，忽而来，能独专而不制者兵也。闻则议，见则图，知则困，辨则危。故善战者，不待张军；善除患者，理于未生；善胜敌者，胜于无形。上战无与战，故争胜于白刃之前者，非良将也；设备于已失之后者，非上圣也；智与众同，非国师也；技与众同，非国工也。事莫大于必克，用莫大于玄默②，动莫大于不意，谋莫大于不识。

　　夫先胜者，先见弱于敌而后战者也，故事半而功倍焉。圣人征于天地之动，孰知其纪③。循阴阳之道而从其候，当天地盈缩④，因以为常。物有生死，因天地之形。故曰：未见形而战，虽众必败。

　　善战者，居之不挠，见胜则起，不胜则止。故曰：无恐惧，无犹豫。用兵之害，犹豫最大；三军之灾，莫过狐疑。

　　善［战］者，见利不失，遇时不疑。失利后时，反受其殃。故智者从之而不释，巧者一决而不犹豫。是以迅雷不及掩耳，迅电不及瞑目，赴之若惊，用之若狂，当之者破，近之者亡。孰能御之！

　　夫将，有所不言而守者，神也；有所不见而视者，明也。故知神明之道者，野无衡敌，对无立国。”

　　武王曰：“善哉！”

　　【注释】

　　①至事：重大的事。
　　②玄默：内藏玄机。
　　③孰：通“熟”。纪：法则，规律。
　　④盈缩：只日月盈亏、昼夜长短等自然现象。

奇兵

　　武王问太公曰：“凡用兵之道，大要何如？”

　　太公曰：“古之善战者，非能战于天上，非能战于地下，其成与败，皆由神势。得之者昌，失之者亡。

　　夫两陈之间，出甲陈兵，纵卒乱行者，所以为变也。深草蓊翳①者，所以遁逃也。G谷险阻者，所以止车御骑也。隘塞山林者，所以以少击众也。坳泽窈冥②者，所以匿其形也。清明无隐者，所以战勇力也。疾如流矢，击如发机者，所以破精微③也。诡伏设奇，远张④诳诱者，所以破军擒将也。四分五裂者，所以击圆破方也。因其惊骇者，所以一击十也。因其劳倦暮舍者，所以十击百也。奇技者，所以越深水、渡江河也。强弩长兵者，所以逾水战也。长关远候，暴疾谬遁者，所以降城服邑也。鼓行喧嚣者，所以行奇谋也。大风甚雨者，所以搏前擒后也。伪称敌使者，所以绝粮道也。谬号令，与敌同服者，所以备走北也。战必以义者，所以励众胜敌也。尊爵重赏者，所以劝用命也。严刑罚者，所以进罢怠也。一喜一怒，一予一夺，一文一武，一徐一疾者，所以调和三军，制一臣下也。处高敝者，所以警守也。保险阻者，所以为固也。山林茂秽者，所以默往来也。深沟高垒，积粮多者，所以持久也。

　　故曰：不知战攻之策，不可以语敌。不能分移，不可以语奇。不通治乱，不可以语变。

　　故曰：将不仁，则三军不亲。将不勇，则三军不锐。将不智，则三军大疑。将不明，则三军大倾。将不精微，则三军失其机。将不常戒，则三军失其备。将不强力，则三军失其职。

　　故将者，人之司命⑤。三军与之俱治，与之俱乱。得贤将者，兵强国昌。不得贤将者，兵弱国亡。”

　　武王曰：“善哉！”

　　【注释】

　　①蓊翳：草木茂盛。
　　②坳泽：低洼潮湿地。窈冥：阴暗隐蔽。
　　③精微：精心策划的部署或计谋。
　　④远张：虚张声势。
　　⑤司命：掌握命运。

五音

　　武王问太公曰：“律音①之声，可以知三军之消息，胜负之决乎？”

　　太公曰：“深哉！王之问也。夫律管十二，其要有五音：宫、商、角、徵、羽，此真正声也，万代不易。五行②之神，道之常也。金、木、水、火、土，各以其胜攻也。古者三皇之世，虚无之情，以制刚强。无有文字，皆由五行。五行之道，天地自然。六甲之分，微妙之神。其法：以天清静，无阴云风雨，夜半遣轻骑往至敌人之垒，去九百步外，遍持律管当耳，大呼惊之。有声应管③，其来甚微。角声应管，当以白虎；徵声应管，当以玄武；商声应管，当以朱雀；羽声应管，当以勾陈；五管声尽不应者，宫也，当以青龙。此五行之符，佐胜之征，成败之机也。”

　　武王曰：“善哉！”

　　太公曰：“微妙之音，皆有外候。”

　　武王曰：“何以知之？”

　　太公曰：“敌人惊动则听之：闻桴④鼓之音者，角也；见火光者，徵也；闻金铁矛戟之音者，商也；闻人啸呼之音者，羽也；寂寞无闻者，宫也。此五者，声色之符也。”

　　【注释】

　　①律音：古代音乐中的十二律和五音。古人以十二只长短不同的竹管定出使二个标准音，称为十二律。十二律又分阴阳，阳律称六律，阴律称六吕。五音指下文所说的宫、商、角、徵、羽五个音阶。
　　②五行：古人认为金、木、水、火、土是构成天地万物的基本物质，称之为五行。
　　③有声应管：律管发出相应的声音。
　　④桴：鼓槌。

兵征

　　武王问太公曰：“吾欲未战先知敌人之强弱，预见胜负之征，为之奈何？”

　　太公曰：“胜败之征，精神先见。明将察之，其效在人。谨候敌人出入进退，察其动静，言语妖祥，士卒所告。凡三军悦怿，士卒畏法，敬其将命，相喜以破敌，相陈以勇猛，相贤以威武，此强征也。三军数惊，士卒不齐，相恐以[强]敌，相语以不利，耳目相属，妖言不止，众口相惑，不畏法令，不重其将，此弱征也。

　　三军齐整，陈势以固，深沟高垒，又有大风甚雨之利，三军无故①，旌旗前指，金铎之声扬以清，鼙鼓之声宛以鸣，此得神明之助，大胜之征也。行陈不固，旌旗乱而相绕，逆大风甚雨之利，士卒恐惧，气绝而不属，戎马惊奔，兵车折轴，金铎之声下以浊，鼙鼓之声湿如沐，此大败之征也。

　　凡攻城围邑，城之气色如死灰，城可屠；城之气出而北，城可克；城之气出而西，城必降；城之气出而南，城不可拔；城之气出而东，城不可攻。城之气出而复入，城主逃北；城之气出而覆我军之上，军必病②；城之气出高而无所止，用兵长久。凡攻城围邑，过旬不雷不雨，必亟去之，城必有大辅。此所以知可攻而攻，不可攻而止。”

　　武王曰：“善哉！”

　　【注释】

　　①故：事故，变故。
　　②病：陷入困境。

农器

　　武王问太公曰：“天下安定，国家无事。战攻之具，可无修乎？守御之备，可无设乎？”

　　太公曰：“战攻守御之具，尽在于人事：耒耜①者，其行马蒺藜②也；马牛车舆者，其营垒蔽橹③也；锄i④之具，其矛戟也；蓑薜簦笠⑤者，其甲胄干J也；镢锸斧锯杵臼，其攻城器也；牛马，所以转输粮用也；鸡犬，其伺候也；妇人织⑥，其旌旗也；丈夫平壤，其攻城也；春钹草棘，其战车骑也；夏耨⑦田畴，其战步兵也；秋刈⑧禾薪，其粮食储备也；冬实仓廪，其坚守也；田里相伍，其约束符信也；里有吏，官有长，其将帅也；里有周垣，不得相过，其队分也；输粟收刍，其廪库也；春秋治城郭，修沟渠，其堑垒也。

　　故用兵之具，尽在于人事也。善为国者，取于人事，故必使遂其六畜，辟其田野，究其处所。丈夫治田有亩数，妇人织有尺度，是富国强兵之道也。”

　　武王曰：“善哉！”

　　【注释】

　　①耒耜：古代用来翻土的农具。
　　②行马：古代用来阻止敌人车骑的防御器具，亦称拒马。蒺藜：一种形似蒺藜的木制带刺的防御器具，用来阻塞道路、设置障碍。

　　③蔽橹：盾牌之类的遮蔽器具。
　　④i：古代用来碎土平田的农具。
　　⑤蓑薜：古代的雨衣。
　　⑥：织布。
　　⑦耨，锄草。
　　⑧刈：收割。

卷四　虎韬

军用

　　武王问太公曰：“王者举兵，三军器用，攻守之具，科品①众寡，岂有法乎？”

　　太公曰：“大哉！王之问也。夫攻守之具，各有科品，此兵之大威也。”

　　武王曰：“愿闻之。”

　　太公曰：“凡用兵之大数，将甲士万人，法用：武冲大扶胥②三十六乘，材士③强弩矛戟为翼，一车二十四人，推之以八尺车轮，车上立旗鼓，兵法谓之震骇，陷坚陈，败强敌。武翼大橹矛戟扶胥七十二乘，材士强弩矛戟为翼，以五尺车轮，绞车、连弩自副，陷坚陈，败强敌。提翼小橹扶胥一百四十具，绞车、连弩自副，以鹿车轮，陷坚陈，败强敌。大黄参连弩大扶胥三十六乘，材士强弩矛戟为翼，飞凫、电影④自副。飞凫赤茎白羽，以铜为首；电影青茎赤羽，以铁为首。昼则以绛缟，长六尺，广六寸，为光耀；夜则以白缟，长六尺，广六寸，为流星。陷坚陈，败步骑。大扶胥冲车三十六乘，螳螂武士⑤共载，可以击纵横，可以败敌。轻车骑寇，一名电车，兵法谓之电击，陷坚阵，败步骑。寇夜前来，矛戟扶胥轻车一百六十乘，螳螂武士三人共载，兵法谓之霆击，陷坚陈，败步骑。

　　方首铁维D⑥，重十二斤，柄长五尺以上，千二百枚，一名天；大柯斧，刃长八寸，重八斤，柄长五尺以上，千二百枚，一名天越；方首铁锤，重八斤，柄长五尺以上，千二百枚，一名天锤。败步骑群寇。飞钩，长八寸，钩芒长四寸，柄长六尺以上，千二百枚，以投其众。

　　三军拒守：木螳螂剑刃扶胥，广二丈，百二十具，一名行马，平易地，以步兵败车骑。木蒺藜，去地二尺五寸，百二十具，败步骑，要穷寇，遮走北⑦。轴旋短冲矛戟扶胥，百二十具，黄帝所以败蚩尤氏，败步骑，要穷寇，遮走北。狭路微径，张铁蒺藜，芒高四寸，广八寸，长六尺以上，千二百具，败步骑。突瞑来前促战，白刃接，张地罗，铺两镞蒺藜，参连织女，芒间相去二寸，万二千具。旷野草中，方胸铤矛，千二百具。张铤矛法，高一尺五寸。败步骑，要穷寇，遮走北。狭路微径，地陷铁械锁，参连百二十具，败步骑，要穷寇，遮走北。

　　垒门拒守：矛戟小橹十二具，绞车、连弩自副。三军拒守：天罗、虎落⑧、锁连，一部广一丈五尺，高八尺，百二十具。虎落剑刃扶胥，广一丈五尺，高八尺，五百二十具。

　　渡沟堑：飞桥，一间广一丈五尺，长二丈以上，着转关辘轳，八具，以环利通索张之。渡大水：飞江，广一丈五尺，长二丈以上，八具，以环利通索张之。天浮铁螳螂，矩内圆外，径四尺以上，环络自副，三十二具。以天浮张飞江济大海，谓之天潢，一名天舡。

　　山林野居，结虎落柴营：环利铁锁，长二丈以上，千二百枚。环利大通索，大四寸，长四丈以上，六百枚。环利中通索，大二寸，长四丈以上，二百枚。环利小微螺，长二丈以上，万二千枚。天雨盖重车上板，结I，广四尺，长四丈以上，车一具，以铁p张之。伐木大斧，重八斤，柄长三尺以上，三百枚。わ悖刃广六寸，柄长五尺以上，三百枚。铜筑固为垂，长五尺以上，三百枚。鹰爪方胸铁杷，柄长七尺以上，三百枚。方胸铁叉，柄长七尺以上，三百枚。方胸两枝铁叉，柄长七尺以上，三百枚。芟草木大镰，柄长七尺以上，三百枚。大橹刀，重八斤，柄长六尺，三百枚。委环铁p，长三尺以上，三百枚。p大锤，重五斤，柄长二尺以上，百二十具。

　　甲士万人，强弩六千，戟橹二千，矛J二千。修治攻具，砥砺⑨兵器，巧手三百人。此举兵军用之大数也。”

　　武王曰：“允哉！”

　　【注释】

　　①科品：种类。
　　扶胥：战车。
　　③材士：有武艺的勇士。
　　④飞凫、电影：两种旗帜的名称。
　　⑤螳螂武士：勇武之士。
　　⑥方首铁维D：棒头硕大的方头铁棒。，通“棒”。D，通“颁”，大头状。
　　⑦要：通“邀”，邀击，截击。遮：阻截，拦击。
　　⑧天罗：悬挂于空中，上有钩刺的网。虎落：竹篱笆。
　　⑨砥砺：磨砺。

三阵

　　武王问太公曰：“凡用兵，为天陈①、地陈、人陈，奈何？”

　　太公曰：“日月星辰斗杓②，一左一右，一向一背，此谓天陈。丘陵水泉，亦有前后左右之利，此谓地陈。用车用马，用文用武，此谓人陈。”

　　武王曰：“善哉！”

　　【注释】

　　①陈：通“阵”
　　②斗杓：北斗星。

疾战

　　武王问太公曰：“敌人围我，断我前后，绝我粮道，为之奈何？”

　　太公曰：“此天下之困兵也。暴①用之则胜，徐用之则败。如此者，为四武冲陈，以武车骁骑惊乱其军而疾击之，可以横行。”

　　武王曰：“若已出围地，欲因以为胜，为之奈何？”

　　太公曰：“左军疾左，右军疾右，无与敌人争道，中军迭前迭后。敌人虽众，其将可走。”

　　【注释】

　　①暴：迅速。

必出

　　武王问太公曰：“引兵深入诸侯之地，敌人四合而围我，断我归道，绝我粮食。敌人既众，粮食甚多，险阻又固。我欲必出，为之奈何？”

　　太公曰：“必出之道，器械为宝，勇斗为首。审知敌人空虚之地，无人之处，可以必出。将士持玄旗，操器械，设衔枚夜出。勇力、飞足、冒将之士居前，平垒为军开道，材士强弩为伏兵居后，弱卒车骑居中。陈毕徐引，慎无惊骇。以武冲扶胥前后拒守，武翼大橹以备左右。敌人若惊，勇力、冒将之士②疾击而前。弱卒车骑以属其后，材士强弩隐伏而处。审候①敌人追我，伏兵疾击其后，多其火鼓，若从地出，若从天下。三军勇斗，莫我能御。”

　　武王曰：“前有大水、广堑、深坑，我欲逾渡，无舟楫之备。敌人屯垒，限我军前，塞我归道，斥候常戒，险塞尽守，车骑要我（军）［前］，勇士击我后，为之奈何？”

　　太公曰：“大水、广堑、深坑，敌人所不守。或能守之，其卒必寡。若此者，以飞江转关与天潢以济吾军。勇力材士，从我所指，冲敌绝陈，皆致其死。先燔吾辎重，烧吾粮食，明告吏士：勇斗则生，不勇则死。已出，令我踵军③设云火远候，必依草木、丘墓、险阻。敌人车骑，必不敢远追长驱。用以火为记，先出者，令至火而止，为四武冲陈。如此，则三军皆精锐勇斗，莫我能止。”

　　武王曰：“善哉！”

　　【注释】

　　①审候：侦察，伺机。
　　②勇力：勇猛之士。冒将之士：敢于冒险冲击敌将之士。
　　③踵军：随先头部队或主力部队之后跟进的部队。

　　

军略

　　武王问太公曰：“引兵深入诸侯之地，遇深溪大谷险阻之水。吾三军未得毕济，而天暴雨，流水大至，后不得属于前，无有舟梁之备，又无水草之资。吾欲毕济，使三军不稽留，为之奈何？”

　　太公曰：“凡帅师将众，虑不先设，器械不备，教不素信①，士卒不习，若此不可以为王者之兵也。凡三军有大事，莫不习用器械。攻城围邑，则有M、临冲。视城中，则有云梯、飞楼。三军行止，则有武冲、大橹前后拒守。绝道遮街，则有材士强弩卫其两旁。设营垒，则有天罗、武落，行马、蒺藜。昼则登云梯远望，立五色旗旌，夜则云火万炬，击雷鼓，振鼙铎，吹鸣笳。越沟堑，则有飞桥、转关辘轳、I。济大水，则有天潢、飞江。逆波上流，则有浮海、绝江。三军用备，主将何忧。”

　　【注释】

　　①信：真，此指符合实战。

临境

　　武王问太公曰：“吾与敌人临境相拒，彼可以来，我可以往，陈皆坚固，莫敢先举①。我欲往而袭之，彼亦可来。为之奈何？”

　　太公曰：“兵分三处。令我前军，深沟增垒而无出，列旌旗，击鼙鼓，完为守备。令我后军，多积粮食，无使敌人知我意。发我锐士，潜袭其中，击其不意，攻其无备。敌人不知我情，则止不来矣。”

　　武王曰：“敌人知我之情，通我之谋，动则得我事。其锐士伏于深草，要我隘路，击我便处，为之奈何？”

　　太公曰：“令我前军，日出挑战，以劳其意。令我老弱，曳柴扬尘，鼓呼而往来，或出其左，或出其右，去敌无过百步，其将必劳，其卒必骇。如此，则敌人不敢来。吾往者不止，或袭其内，或击其外，三军疾战，敌人必败。”

　　【注释】

　　①举：发动进攻。

动静

　　武王问太公曰：“引兵深入诸侯之地，与敌人之军相当。两陈相望，众寡强弱相等，未敢先举。吾欲令敌人将帅恐惧，士卒心伤，行陈不固，后陈欲走，前陈数顾。鼓噪而乘之，敌人遂走。为之奈何？”

　　太公曰：“如此者，发我兵，去寇十里而伏其两旁，车骑百里而越其前后。多其旌旗，益其金鼓。战合，鼓噪而俱起。敌将必恐，其军必骇，众寡不相救，贵贱不相待，敌人必败。”

　　武王曰：“敌之地势，不可伏其两旁，车骑又无以越其前后。敌知我虑，先施其备。吾士卒心伤，将帅恐惧，战则不胜，为之奈何？”

　　太公曰：“微哉！王之问也。如此者，先战五日，发我远候，往视其动静。审候其来，设伏以待之，必于死地与敌相遇。远我旌旗，疏我行陈。必奔①其前，与敌相当，战合而走，击金而止。三里而还，伏兵乃起，或陷②其两旁，或击其前后。三军疾战，敌人必走。”

　　武王曰：“善哉！”

　　【注释】

　　①奔：迅速行动。
　　②陷：进攻。

金鼓

　　武王问太公曰：“引兵深入诸侯之地，与敌相当，而天大寒，甚暑，日夜霖雨，旬日不止，沟垒悉坏，隘塞不守，斥候懈怠，士卒不戒。敌人夜来，三军无备，上下惑乱，为之奈何？”

　　太公曰：“凡三军，以戒为固，以怠为败。令我垒上，谁何’①不绝，人执旌旗，外内相望，以号相命，勿令乏音，而皆外向②。三千人为一屯，诫而约之，各慎其处。敌人若来，视我军之警戒，至而必还，力尽气怠。发我锐士，随而击之。”

　　武王曰：“敌人知我随之，而伏其锐士，佯北不止，过伏而还，或击我前，或击我后，或薄③我垒。吾三军大恐，扰乱失次，离其处所。为之奈何？”

　　太公曰：“分为三队，随而追之，勿过其伏。三队俱至，或击其前后，或陷其两旁。明号审令，疾击而前。敌人必败。”

　　【注释】

　　①谁何：军营中的口令问答声。
　　②外向：面向军营的外方。
　　③薄：迫近。

绝道

　　武王问太公曰：“引兵深入诸侯之地，与敌相守。敌人绝我粮道，又越我前后。吾欲战则不可胜，欲守则不可久。为之奈何？”

　　太公曰：“凡深入敌人之地，必察地之形势，务求便利。依山林险阻，水泉林木而为之固。谨守关梁，又知城邑、丘墓、地形之利。如是，则我军坚固，敌人不能绝我粮道，又不能越我前后。”

　　武王曰：“吾三军过大林广泽平易之地，吾盟①误失，猝与敌人相薄。以战则不胜，以守则不固。敌人翼②我两旁，越我前后，三军大恐。为之奈何？”

　　太公曰：“凡帅师之法，当先发远候，去敌二百里，审知敌人所在。地势不利，则以武冲为垒而前，又置两踵军于后，远者百里，近者五十里，即有警急，前后相救。吾三军常完坚，必无毁伤。”

　　武王曰：“善哉！”

　　【注释】

　　①盟：盟军。
　　②翼：从侧翼包围。

略地

　　武王问太公曰：“战胜深入，略其地，有大城不可下。其别军守险，与我相距。我欲攻城围邑，恐其别军①猝至而击我，中外相合，击我表里②。三军大乱，上下恐骇。为之奈何？”

　　太公曰：“凡攻城围邑，车骑必远，屯卫警戒，阻其内外。中人绝粮，外不得输。城人恐怖，其将必降。”

　　武王曰：“中人绝粮，外不得输，阴为约誓，相与密谋，夜出穷寇死战，其车骑锐士，或冲我内，或击我外。士卒迷惑，三军败乱。为之奈何？”

　　太公曰：“如此者，当分军为三军，谨视地形而处。审知敌人别军所在，及其大城别堡，为之置遗缺之道，以利其心，谨备勿失。敌人恐惧，不入山林，即归大邑，走其别军。车骑远要其前，勿令遗脱。中人以为先出者得其径道，其练卒材士必出，其老弱独在。车骑深入长驱，敌人之军必莫敢至。慎勿与战，绝其粮道，围而守之，必久其日。无燔人积聚，无坏人宫室，冢树社丛勿伐，降者勿杀，得而勿戮，示之以仁义，施之以厚德。令其士民曰：罪在一人。如此，则天下和服。”

　　武王曰：“善哉！”

　　【注释】

　　①别军：主力之外的另一支部队。
　　②表里：军队的正面和侧后。

火战

　　武王问太公曰：“引兵深入诸侯之地，遇深草蓊秽，周吾军前后左右。三军行数百里，人马疲倦休止。敌人因天燥疾风之利，燔吾上风，车骑锐士坚伏吾后。吾三军恐怖，散乱而走。为之奈何？”

　　太公曰：“若此者，则以云梯、飞楼远望左右，谨察前后。见火起，即燔吾前而广延之，又燔吾后。敌人若至，则引军而却，按黑地①而坚处。敌人之来，犹在吾后，见火起必还走。吾按黑地而处，强弩材士卫吾左右，又燔吾前后。若此，则敌人不能害我。”

　　武王曰：“敌人燔吾左右，又燔吾前后，烟覆吾军，其大兵按黑地而起。为之奈何？

　　太公曰：“若此者，为四武冲阵，强弩翼吾左右。其法无胜亦无负。”

　　【注释】

　　①黑地：草地燃烧后的焦土地带。

垒虚

　　武王问太公曰：“何以知敌垒之虚实，自来自去①？”

　　太公曰：“将必上知天道，下知地理，中知人事。登高下望，以观敌之变动。望其垒，则知其虚实；望其士卒，则知其去来。”

　　武王曰：“何以知之？”

　　太公曰：“听其鼓无音、铎无声，望其垒上多飞鸟而不惊，上无氛气，必知敌诈而为偶人也。敌人猝去，不远未定而复反者，彼用其士卒太疾也。太疾则前后不相次，不相次则行陈必乱。如此者，急出兵击之。以少击众，则必胜矣。”

　　【注释】

　　①自来自去：敌人是要进攻还是撤退的意图。

卷五　豹韬

林战

　　武王问太公曰：“引兵深入诸侯之地，遇大林，与敌人分林相拒。吾欲以守则固，以战则胜。为之奈何？”

　　太公曰：“使吾三军分为冲陈，便兵所处，弓弩为表，戟J为里。斩除草木，极广吾道，以便战所。高置旌旗，谨敕①三军，无使敌人知吾之情，是谓林战。

　　林战之法，率吾矛戟，相与为伍。林间木疏，以骑为辅，战车居前，见便则战，不见便则止。林多险阻，必置冲陈，以备前后。三军疾战，敌人虽众，其将可走。更战更息，各按其部，是为林战之纪。”

　　【注释】

　　①敕：告诫，命令。

突战

　　武王问太公曰：“敌人深入长驱，侵掠我地，驱我牛马，其三军大至，薄我城下。吾士卒大恐，人民系累，为敌所虏。吾欲以守则固，以战则胜。为之奈何？”

　　太公曰：“如此者，谓之突兵。其牛马必不得食，士卒绝粮，暴击而前。令我远邑别军，选其锐士，疾击其后。审其期日，必会于晦①。三军疾战，敌人虽众，其将可虏。”

　　武王曰：“敌人分为三四，或战而侵掠我地，或止而收我牛马。其大军未尽至，而使寇薄我城下，致吾三军恐惧。为之奈何？”

　　太公曰：“谨候敌人，未尽至则设备而待之。去城四里而为垒，金鼓旌旗皆列而张。别队为伏兵。令我垒上多积强弩，百步一突门，门有行马。车骑居外，勇力锐士隐伏而处。敌人若至，使我轻卒合战而佯走，令我城上立旌旗，击鼙鼓，完为守备。敌人以我为守城，必薄我城下。发吾伏兵，以冲其内，或击其外。三军疾战，或击其前，或击其后。勇者不得斗，轻者不及走，名曰突战。敌人虽众，其将必走。”

　　武王曰：“善哉！”

　　【注释】

　　①晦：夜晚。

敌强

　　武王问太公曰：“引兵深入诸侯之地，与敌人冲军①相当，敌众我寡，敌强我弱。敌人夜来，或攻我左，或攻我右，三军震动。吾欲以战则胜，以守则固，为之奈何？”

　　太公曰：“如此者，谓之震寇。利以出战，不可以守。选吾材士强弩，车骑为左右，疾击其前，急攻其后，或击其表，或击其里。其卒必乱，其将必骇。”

　　武王曰：“敌人远遮我前，急攻我后，断我锐兵，绝我材士。吾内外不得相闻，三军扰乱，皆散而走，士卒无斗志，将吏无守心。为之奈何？”

　　太公曰：“明哉！王之问也。当明号审令，出我勇锐冒将之士，人操炬火，二人同鼓，必知敌人所在，或击其表，或击其里。微号相知②，令之灭火，鼓音皆止。中外相应，期约皆当。三军疾战，敌必败亡。”

　　武王曰：“善哉！”

　　【注释】

　　①冲军：担任突击任务的部队。
　　②微号相知：用约定的暗号互相识别。

敌武

　　武王问太公曰：“引兵深入诸侯之地，猝遇敌人，甚众且武，武车骁骑绕我左右，吾三军皆震，走不可止。为之奈何？”

　　太公曰：“如此者，谓之败兵。善者以胜，不善者以亡。”

　　武王曰：“用之奈何？”

　　太公曰：“伏我材士强弩，武车骁骑为之左右，常去前后三里。敌人逐我，发我车骑，冲其左右。如此，则敌人扰乱，吾走者自止。”

　　武王曰：“敌人与我车骑相当，敌众我少，敌强我弱。其来整治①精锐，吾陈不敢当。为之奈何？”

　　太公曰：“选我材士强弩，伏于左右，车骑坚陈而处。敌人过我伏兵，积弩射其左右，车骑锐兵疾击其军，或击其前，或击其后。敌人虽众，其将必走。”

　　武王曰：“善哉！”

　　【注释】

　　①整治：指军容严整。

鸟云山兵

　　武王问太公曰：“引兵深入诸侯之地，遇高山盘石，其上亭亭，无有草木，四面受敌。吾三军恐惧，士卒迷惑。吾欲以守则固，以战则胜。为之奈何？”

　　太公曰：“凡三军，处山之高，则为敌所栖；处山之下，则为敌所囚。既已被山而处，必为鸟云之陈。鸟云之陈，阴阳皆备，或屯其阴，或屯其阳。处山之阳，备山之阴；处山之阴，备山之阳；处山之左，备山之右；处山之右，备山之左。其山，敌所能陵①者，兵备其表，衢道通谷②，绝以武车。高置旌旗，谨敕三军，无使敌人知我之情。是谓山城。行列已定，士卒已陈，法令已行，奇正已设，各置冲陈于山之表，便兵所处，乃分车骑为鸟云之陈。三军疾战，敌人虽众，其将可擒。”

　　【注释】

　　①陵：攀登。
　　②衢道：四通八达的道路。通谷：可通行的山谷。

鸟云泽兵

　　武王问太公曰：“引兵深入诸侯之地，与敌人临水相拒，敌富而众，我贫而寡，逾水击之则不能前，欲久其日则粮食少。吾居斥卤之地①，四旁无邑，又无草木，三军无所掠取，牛马无所刍牧②。为之奈何？”

　　太公曰：“三军无备，牛马无食，士卒无粮，如此者，索便③诈敌而亟去之，设伏兵于后。”

　　武王曰：“敌不可得而诈，吾士卒迷惑。敌人越我前后，吾三军败乱而走。为之奈何？”

　　太公曰：“求途之道，金玉为主。必因敌使，精微④为宝。”

　　武王曰：“敌人知我伏兵，大军不肯济，别将分队以逾于水，吾三军大恐。为之奈何？”

　　太公曰：“如此者，分为冲陈，便兵所处。须其毕出，发我伏兵，疾击其后，强弩两旁，射其左右，车骑分为鸟云之陈，备其前后，三军疾战。敌人见我战合，其大军必济水而来。发我伏兵，疾击其后，车骑冲其左右。敌人虽众，其将可走。

　　凡用兵之大要，当敌临战，必置冲陈，便兵所处，然后以车骑分为鸟云之陈。此用兵之奇也。所谓鸟云者，鸟散而云合，变化无穷者也。”

　　武王曰：“善哉！”

　　【注释】

　　①斥卤之地：荒芜贫瘠的盐碱地。
　　②刍牧：饲养和放牧。
　　③索便：寻找机会。
　　④精微：精细隐蔽。

少众

　　武王问太公曰：“吾欲以少击众，以弱击强，为之奈何？”

　　太公曰：“以少击众者，必以日之暮，伏于深草，要之隘路。以弱击强者，必得大国之与，邻国之助。”

　　武王曰：“我无深草，又无隘路。敌人已至，不适日暮。我无大国之与，又无邻国之助。为之奈何？”

　　太公曰：“妄张诈诱①，以荧惑其将。迂其道，令过深草；远其路，令会日暮。前行未渡水，后行未及舍，发我伏兵，疾击其左右，车骑扰乱其前后。敌人虽众，其将可走。事大国之君，下邻国之士，厚其币，卑其辞。如此，则得大国之与，邻国之助矣。”

　　武王曰：“善哉！”

　　【注释】

　　①妄张诈诱：虚张声势，以欺骗手段引诱敌人。　　

分险

　　武王问太公曰：“引兵深入诸侯之地，与敌人相遇于险i①之中。吾左山而右水，敌右山而左水，与我分险相拒。（各）[吾]欲以守则固，以战则胜。为之奈何？”

　　太公曰：“处山之左，急备山之右；处山之右，急备山之左。险有大水无舟楫者，以天潢济吾三军。已济者亟广吾道，以便战所。以武冲为前后，列其强弩，令行陈皆固。衢道谷口，以武冲绝之，高置旌旗。是谓车城。凡险战之法，以武冲为前，大橹为卫，材士强弩翼吾左右。三千人为屯，必置冲陈，便兵所处。左军以左，右军以右，中军以中，并攻而前。已战者还归屯所，更战更息，必胜乃已。”

　　武王曰：“善哉！”

　　【注释】

　　①险i：险阻狭窄的地形

卷六　犬韬

分合

　　武王问太公曰：“王者帅师，三军分为数处，将欲期会合战①，约誓赏罚。为之奈何？”

　　太公曰：“凡用兵之法，三军之众，必有分合之变。其大将先定战地、战日，然后移檄书与诸将吏期：攻城围邑，各会其所，明告战日，漏刻②有时。大将设营而阵，立表③辕门，清道以待。诸将吏至者，校其先后，先期至者赏，后期至者斩。如此，则远近奔集，三军俱至，并力合战。”

　　【注释】

　　①合战：集中兵力与敌交战。
　　②漏刻：又称漏壶，古代的一种计时器。
　　③表：标竿，通过日照的投影计算时间。

武锋

　　武王问太公曰：“凡用兵之要，必有武车骁骑，驰阵选锋①，见可则击之。如何则可击？”

　　太公曰：“夫欲击者，当审察敌人十四变，变见则击之，敌人必败。”

　　武王曰：“十四变可得闻乎？”

　　太公曰：“敌人新集可击，人马未食可击，天时不顺可击，地形未得可击，奔走可击，不戒可击，疲劳可击，将离士卒可击，涉长路可击，济水可击，不暇可击，阻难狭路可击，乱行可击，心怖可击。”

　　【注释】

　　①驰阵：冲锋陷阵的勇士。选锋：精选出来的勇士。

练士

　　武王问太公曰：“练①士之道奈何？”

　　太公曰：“军中有大勇、敢死、乐伤者，聚为一卒②，名为冒刃之士；有锐气、壮勇、强暴者，聚为一卒，名曰陷阵之士；有奇表长剑，接武齐列者，聚为一卒，名曰勇锐之士；有拔距③伸钩，强梁多力，溃破金鼓，绝灭旌旗者，聚为一卒，名曰勇力之士；有逾高绝远，轻足善走者，聚为一卒，名曰寇兵之士；有王臣失势，欲复见功者，聚为一卒，名曰死斗之士；有死将之人子弟，欲与其将报仇者，聚为一卒，名曰敢死之士；有赘婿人虏，欲掩迹扬名者，聚为一卒，名曰励钝之士；有贫穷愤怒，欲快其心者，聚为一卒，名曰必死之士；有胥靡④免罪之人，欲逃其耻者，聚为一卒，名曰幸用之士；有材技兼人，能负重致远者，聚为一卒，名曰待命之士。此军之练士，不可不察也。”

　　【注释】

　　①练：挑选。
　　②卒：古代军队编制，一般以百人为一卒。
　　③拔距：古代一种教量臂力的游戏。
　　④胥靡：囚犯。

教战

　　武王问太公曰：“合三军之众，欲令士卒服习教战①之道，奈何？”

　　太公曰：“凡领三军，必有金鼓之节，所以整齐士众者也。将必明告吏士，申之以三令，以教操兵起居②、旌旗指麾之变法。故教吏士，使一人学战，教成，合之十人；十人学战，教成，合之百人；百人学战，教成，合之千人；千人学战，教成，合之万人；万人学战，教成，合之三军之众；大战之法，教成，合之百万之众。故能成其大兵，立威天下。”

　　武王曰：“善哉！”

　　【注释】

　　①服习：掌握。教战：军事训练。
　　②操兵：使用兵器。起居：起坐进退等基本战术动作。

均兵

　　武王问太公曰：“以车与步卒战，一车当几步卒？几步卒当一车？以骑与步卒战，一骑当几步卒？几步卒当一骑？以车与骑战，一车当几骑？几骑当一车？”

　　太公曰：“车者，军之羽翼也，所以陷坚陈，要强敌，遮走北也。骑者，军之伺候①也，所以踵②败军，绝粮道，击便寇也。故车骑不敌战③，则一骑不能当步卒一人。三军之众成陈而相当，则易战④之法：一车当步卒八十人，八十人当一车；一骑当步卒八人，八人当一骑；一车当十骑，十骑当一车。险战⑤之法：一车当步卒四十人，四十人当一车；一骑当步卒四人，四人当一骑；一车当六骑，六骑当一车。夫车骑者，军之武兵也，十乘败千人，百乘败万人；十骑败百人，百骑走千人。此其大数也。”

　　武王曰：“车骑之吏数与阵法奈何？”

　　太公曰：“置车之吏数：五车一长，十车一吏，五十车一率，百车一将。易战之法：五车为列，相去四十步，左右十步，队间六十步。险战之法：车必循道，十车为聚，二十车为屯，前后相去二十步，左右六步，队间三十六步，五车一长，纵横相去二里，各返故道。

　　置骑之吏数：五骑一长，十骑一吏，百骑一率，二百骑一将。易战之法：五骑为列，前后相去二十步，左右四步，队间五十步。险战之法：前后相去十步，左右二步，队间二十五步。三十骑为一屯，六十骑为一辈。十骑一吏，纵横相去百步，周环⑥各复故处。”

　　武王曰：“善哉！”

　　【注释】

　　①伺候：担任侦察、突击任务的部队。
　　②踵：跟踪，追击。
　　③敌战：适合战场的条件，能充分发挥其作用。
　　④易战：平坦开阔地形作战。
　　⑤险战：崎岖狭窄地形作战。
　　⑥周环：周旋，此指交战。

　　

武车士

　　武王问太公曰：“选车士奈何？”

　　太公曰：“选车士之法，取年四十以下，长七尺五寸以上，走能逐奔马，及驰①而乘之，前后左右，上下周旋，能缚束旌旗，力能彀八石弩②，射前后左右皆便习③者，名曰武车之士，不可不厚也。”

　　【注释】

　　①及驰：能追赶上奔驰的战车。
　　②彀：将弓弩张满。石，重量单位，古代以一百二十斤为一石。
　　③便习：熟练掌握。　　

武骑士

　　武王问太公曰：“选骑士奈何？”

　　太公曰：“选骑士之法，取年四十以下，长七尺五寸以上，壮健捷疾，超绝伦等①，能驰骑彀射，前后左右，周旋进退，越沟堑，登丘陵，冒险阻，绝大泽，驰强敌，乱大众者，名曰武骑之士，不可不厚也。”

　　【注释】

　　①超绝：超过。伦等：同辈。

战车

　　武王问太公曰：“战车①奈何？”

　　太公曰：“步贵知变动，车贵知地形，骑贵知别径奇道，三军同名而异用也。凡车之死地有十，胜地有八。”

　　武王曰：“十死之地奈何？”

　　太公曰：“往而无以还者，车之死地也。越绝险阻，乘敌②远行者，车之竭地也。前易后险者，车之困地也。陷之险阻而难出者，车之绝地也。圯下渐泽③，黑土黏埴者，车之劳地也。左险右易，上陵仰阪④者，车之逆地也。殷草横亩⑤，犯历⑥深泽者，车之拂地也。车少地易，与步不敌者，车之败地也。后有沟渎，左有深水，右有峻阪者，车之坏地也。日夜霖雨，旬日不止，道路溃陷，前不能进，后不能解者，车之陷地也。此十者，车之死地也。故拙将之所以见擒，明将之所以能避也。”

　　武王曰：“八胜之地奈何？”

　　太公曰：“敌之前后，行陈未定，即陷之。旌旗扰乱，人马数动，即陷之。士卒或前或后，或左或右，即陷之。陈不坚固，士卒前后相顾，即陷之。前往而疑，后恐而怯，即陷之。三军猝惊，皆薄⑦而起，即陷之。战于易地，暮不能解，即陷之。远行而暮舍，三军恐惧，即陷之。此八者，车之胜地也。将明于十害八胜，敌虽围周，千乘万骑，前驱旁驰，万战必胜。”

　　武王曰：“善哉！”

　　【注释】

　　①战车：使用战车作战。
　　②乘敌：追击敌人。
　　③圯：毁坏。下：低洼。渐泽：潮湿。
　　④陵：山陵。仰：登上。阪：山坡。
　　⑤殷草：草木茂盛。横亩：长满田地。
　　⑥犯历：经过。
　　⑦薄：此为仓促的意思。

战骑

　　武王问太公曰：“战骑奈何？”

　　太公曰：“骑有十胜九败。”

　　武王曰：“十胜奈何？”

　　太公曰：“敌人始至，行陈未定，前后不属，陷其前骑，击其左右，敌人必走。敌人行陈整齐坚固，士卒欲斗，吾骑翼而勿去，或驰而往，或驰而来，其疾如风，其暴如雷，白昼而昏，数更旌旗，变易衣服，其军可克。敌人行陈不固，士卒不斗，薄其前后，猎其左右，翼而击之，敌人必惧。敌人暮欲归舍，三军恐骇，翼其两旁，疾击其后，薄其垒口，无使得入，敌人必败。敌人无险阻保固，深入长驱，绝其粮道，敌人必饥。地平而易，四面见敌，车骑陷之，敌人必乱。敌人奔走，士卒散乱，或翼其两旁，或插其前后，其将可擒。敌人暮返，其兵甚众，其行陈必乱，令我骑十而为队，百而为屯，车五而为聚，十而为群，多设旌旗，杂以强弩，或击其两旁，或绝其前后，敌将可虏。此骑之十胜也。”

　　武王曰：“九败奈何？”

　　太公曰：“凡以骑陷敌，而不能破阵，敌人佯走，以车骑返击我后，此骑之败地也。追北逾险，长驱不止，敌人伏我两旁，又绝我后，此骑之围地也。往而无以返，入而无以出，是谓陷于天井①、顿于地穴，此骑之死地也。所以入者隘，所以出者远，彼弱可以击我强，彼寡可以击我众，此骑之没地也。大涧深谷，翳荟林木，此骑之竭地也。左右有水，前有大阜，后有高山，三军战于两水之间，敌居表里，此骑之艰地也。敌人绝我粮道，往而无以返，此骑之困地也。污下沮泽②，进退渐洳③，此骑之患地也。左有深沟，右有坑阜，高下如平地，进退诱敌，此骑之陷地也。此九者，骑之死地也。明将之所以远避，暗将之所以陷败也。”

　　【注释】

　　①天井：四面高山中间低地。
　　②污：通“洼”。沮泽：水草茂盛的沼泽。
　　③渐洳：植物腐烂而形成的泥沼。

战步

　　武王问太公曰：“步兵与车骑战奈何？”

　　太公曰：“步兵与车骑战者，必依丘陵险阻，长兵①强弩居前，短兵②弱弩居后，更发更止③。敌之车骑虽众而至，坚阵疾战，材士强弩以备我后。”

　　武王曰：“吾无丘陵，又无险阻，敌人之至，既众且武，车骑翼我两旁，猎我前后，吾三军恐怖，乱败而走。为之奈何？”

　　太公曰：“令我士卒为行马、木蒺藜，置牛马队伍，为四武冲阵。望敌车骑将来，均置蒺藜；掘地匝④后，广深五尺，名曰命笼。人操行马进步，阑车以为垒，推而前后，立而为屯，材士强弩，备我左右。然后令我三军，皆疾战而不解⑤。”

　　武王曰：“善哉！”

　　【注释】

　　①长兵：长柄兵器。
　　②短兵：短柄兵器。
　　③更发更止：轮番作战，轮番休息。
　　④匝：环绕。
　　⑤解：同“懈”。

（根据《中国兵书十大名典》（袁闾琨、张文才主编，辽宁人民出版社2000年1月出版）扫校，2002年12月22日）