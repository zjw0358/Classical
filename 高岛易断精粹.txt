设定二种教育，一曰真理，一曰现理。真理者，出于天理之公，合乎性命之正，即所谓正心，诚意，修身之学，形而上之教
也；现理者，成于人类之私，得夫气形之利，即所谓立身，兴家，富国之学，形而下之教也。

孤客无伴	

时衰运极

途穷日暮

年老运退

柔以时升，先时则躁，后时则悔，皆失升进之道也。士者出而用世，审时其至要也。 ---升卦

“观颐”则思所养，思所养则知节，嗜欲可省，廉耻可立，心志可宁，养生养德在其中矣，故“贞吉”。---颐卦

《大学》言修齐，首称“明明德”。唯其有离明之德，斯进而修身，进而齐家，进而治国平天下，由是道也。此晋卦所以取象于“明出地上”也夫！---晋卦

古今来为国谋事，要皆以众心之向背为成败者也，众心不顺，其事虽正，卒无成功。孟子所谓“多助之至，天下顺之”者，“众允”之义也。初之“罔孚”，未信也；三之“众允”，见信也。孔子所谓“信而后谏”，

“信而后劳其民”，事上使下，道在是焉。 ---晋卦

盖奇才出于困厄，定力出于艰辛，转败为成，在此时也，古曰：“大过之时大矣哉！” 。。。 盖惟有大过之才，乃能克济大过之事。利有悠往，乃亨。  ---大过卦

泽灭木，当是时，世俗之上，或皆随波逐流，鲜有补磨灭者矣。惟君子具大过人之才干，虽时当困厄，而操守弥坚。所信者理，所乐者天，谓之“独立不惧，遁世无闷”。是必刚而能柔，过而能往，可谓善处大过之

时者也。 ---大过卦

凡人君之从善，臣下之奉命，学者之从义，子弟之从师，皆随也。至于人之从天，欲之从理，邪之从正，为随之善者也。随之道利贞正，若反之，则谓之诡随，即违夫时矣。君子随时而动，随时而悦，各得其宜，是

以所为无不奏功，故曰：“随大亨贞，无咎” ---随卦

夫舍百为之烦忧，就一枕之安闲，所以养精神于鼓舞之余，以为将来应用之地。故以形息者凡民所同，以心息者君子所独。君子虽才德兼备，当随时适宜，否则亦必有咎，是以遇随之时，韬智藏德，辞禄不居，养晦以

遵时，抱道而伏处。文王之服事殷纣，勾践之隐会稽，皆得向晦宴息之义者也，谓之“君子以向晦入宴息”。 ---随卦

夫接神之道，由精神气力之单纯；穷理之道，由智识思想之致密，故能穷物理，而却不能通神明也。古人之精神气力，以单纯故，能通神明，而不能穷物理也。是所以至诚之道行于上古，而巧智之术盛于后世也。

古人学问，多从羁旅阅历而来，往往于耳之所闻，目之所见，皆足增其知识，故曰“旅之时义大矣哉”。以此卦拟人事，男子之生似桑弧蓬矢，射天地四方，为志在四方也。故士者负芨而游，商者载货而往，凡有一技

一艺，罔不远客他乡，各谋衣食。是旅本人事之常，至离父母，背乡井，廓落无友，惆怅自怜，其穷厄尔不亨也，亦无足怪。于不亨之地而欲求其亨者，道唯在柔和以涉世，明察以审己而已。柔则以悦相亲而与世无忤，

明则以诚相接而与人无欺，纵不能大有所得，亦可“小亨”，所谓“贞吉”者在此矣。 ---旅卦

夫行旅之不得其贞者，无他，患在过刚，亦患在不明而。过刚则傲，刚则无以和众；不明则昧，昧则无以保身，旅道穷矣。... 人生涉世，一往一来，皆旅之时，一动一静，即旅之义。天子有行在，诸侯有朝会，士大夫

出疆，农夫越畔，皆旅也。旅之为时为义，所关岂不大哉？---旅卦

凡天下之理，宴安每多招祸，危惧自能致福。

凡人出世，贵贱尊卑，各从分限，有所宜有，故各宜保其所有。然求之有道，又宜出于公而不溺于私也，又宜取诸远而不宜苟于近也。私则情意系恋，而有必不正，近则见识狭隘，而有必不广。

比如求学，当广其识于上下古今，而识大也；比如求财，当搜其利于山川海陆，而利斯大也。然必键以行之，而无或自怠；明以察之，而无为所蔽。德则应乎天，行则合乎时，如是以求有，

则我之所有，可包括夫天下之有；天下所有，皆统归于我之所有，庶几所有皆公而非私，亦可即近而及远矣。此之谓大有元亨。人能玩味《易》象，凡其作事，顺天而无违，出于公不溺于私，

取诸远不拘于近，是即大有之道也。---大有卦

此卦以拟人事，有谦逊卑退之义，为德之基也，即礼仪所由生也。唯君子能之。若小人有位而自持其显，有才而自夸其能，有功而自矜其劳，视人之有位有才有功者则嫉妒之，谗毁之，

唯期其颠覆倾败而后快，绝无相扶相助之情，偏多相轧相倾之意，何怪夫吉凶厉害之相寻于无穷也哉？鲜克有终，此小人所以为小人也。君子守谦逊退让之道，其心愈小，其德愈光，

其志益虚，其道益高，人虽欲逾之，而卒不可逾也。故曰“谦亨，君子有终”。夫天下之事，始而亨者十得八九，终而亨者十不过一二而已，是终之难也，故其终为“君子之终”也。---谦卦

夫天下之事，逆理而动者，其心常劳，其事多难，唯以顺动，从容不迫，此心安和，故“刚应而志行”，全在顺以动之也。...盖“顺以动”三字，为此卦之德性，故“天地知之，况建候行师乎”？

...三才之道，万物之理，皆不过此，故曰“豫之时义大矣哉！” ---豫卦

人而在下，无所谓建候，凡求友亲师者类是；无所谓行师，凡祛邪嫉恶者类是；凡有所动，皆当法天地之顺，斯动无过则也。能顺天地，则天地亦顺之，使得永葆其安豫。若过豫不省，则必将为

初六之凶，六三之悔，六五之疾，上六之冥，是自失其豫矣。其为豫，乃其所为忧也，必如六二之介，九四之“勿疑”，斯得焉。人固当顺理而动，动顺夫理，动乃无咎，所以豫也。---豫卦

六爻言豫不同。初六、上六之豫，逸豫也；六二之豫，几先之豫也；六三之豫，犹豫也；九四之豫，和豫也；六五之疾，弗豫也。《彖》之言豫，众人和同之豫也；爻之言豫，各人一己之豫也。

要之示悦豫之必与众同，非可自私之意也。盖人事不可无豫，人心不可有豫也。---豫卦

盖天地之间，有阳即有阴，有君子即有小人。泰和极盛之世，不能无小人，但君子能善化小人，小人亦乐从君子，两不相害而其情相通。自我出去者阴之小，自彼入来者阳之大。小人往而各安其

生，大人来而乐行其道，是泰道之成也。道有消长，即时有否泰。总括天地阴阳之交，可见世运升降之会。“君子道长，小人道消”，消长之极，正国家治乱之大防也。---泰卦

盖天地之生万物，笼统无别，圣人能历象日月星辰，分别分至启闭而成岁功，相度东西南北山川道路以定城邑，察天之时，辨地之利，春夏耕耘，秋冬收积，无非尽致泰之道也，谓之“财成天地

之道，辅相天地之宜，以左右民”也。...“裁成”所以制其过，“辅相”所以补其不及也。---泰卦

圣人之序《易》也，以乾坤为始,...盖君之以屯，教之以蒙，养之以需，理之以讼，正之以师，和之以比，约之以小蓄，礼之以履，而后始泰。...开泰之运，其难如是，圣人之所以垂戒于后者深

矣！---泰卦

盖人情安乐则生骄情，骄情则生凶咎，是自然之势。故《序卦》曰：“物不可终通，故受之以否。”然人能畏天命，应时而守中庸之道，纵今时运之否，可使转而趋泰。故否而泰，保泰而期其不否

者，君子之心也；泰而否，任否而不期复泰者，小人之心也。...否运之来，虽为天运之使然，而君子不敢委之于天，必欲尽其道以济其否。盖泰卦先言往来，以时而言；否卦先言“匪人”，属人而

言。泰者时为之，否者人为之，益知天道未尝不欲长泰，人实为之。谓之何哉？唯君子为能以人胜天，故天与人常相因者也。---否卦


以此卦拟人事，或临高而望，或临渊而羡，或临财，或临难，皆为临也。人事之害，不失于刚，即失于柔。刚之长能济以柔，柔之长能济以刚，斯和悦巽顺，刚柔两得，则必万事亨通，百为公正，是

人事之至善者也。---临卦

“无穷”者，泽之长也；“无疆”者，地之广也。又兑为口，是以能教；坤为腹，是以能容。君子取象泽地，以临万民，教之道在育英才，保之诚如抚赤子，泽普群生，量包一世，斯临治也。---临卦

...察其弊之由来，皆由神道息微，以致人心狂妄，不知敬畏，极其所至，其祸有不可胜言者矣，可不叹乎！---观卦

在丈夫，当日观天地之广远，心观万理之幽微，内观自己之身心，外观天下之形势，岂得以潜深暗窥为得计乎？---观卦

六爻中，曰“灭趾”，曰“灭鼻”，曰噬肉，曰噬胏，曰“灭耳”，皆取象人身，是诚为剥肤之灾也。在内则物欲去而身心亨，在外则谗邪去而万事亨...《易》理所赅甚广，为家为国为身，在占之者

随事取之耳。---噬嗑卦



自来小人之害君子也，穷凶极恶，无所不至；而君子之待小人也，每以姑息宽容，反受其祸。《彖》所云“刚长乃终”者，以示后世除恶务尽之道也。观六爻无一吉辞，多以凶咎为诫，所以痛绝小人，

亦即以申警君子。---夬卦

五阳一阴之卦凡四，履、夬、姤、小蓄是也。姤，小蓄一阴属巽；夬、履一阴属兑。履一阴在三，小蓄一阴在四，是小人处君子之间。姤一阴在下，是初进之小人也，其势本孤，其力皆微。夬则一阴

在上，是小人居高临下，足以压制群刚，未可轻用力夬者也。故《彖》言健，言决，言扬，言号，言往，皆示以必夬之意；言悦，言和，言历，言危，言不利，皆惕以用夬之惧。大壮之戒“用壮”，

夬之用决，其旨同也。若藐视孤阴，恃群阳之盛势而造次求决，此私智自雄，非观变时中之道。古来党祸，可为前鉴。---夬卦

盖君子易消，小人难退，由来已久。夬之一阴，夬之未尽，姤之一阴，即生于下。阴阳消长，不能与造物争，而因时保护，唯存乎其人而已。---夬卦

夫人不能无所往也，亦不能无所见也。往必求其利，见必以大人，固人之所愿也。然卦体一阴为主，二阳府从，全在用巽。象为“重巽”，是其人秉性柔顺，一言一语，必为之审慎周详，从容晓谕

，所谓巽与之言是也。---巽卦

然巽言而人不择者，弊在于偏于巽耳，故巽必兼以刚而巽乃善，谓之刚巽。是法与巽并用，婉而得中，顺以为正，斯令出唯行，谓之“刚巽乎中正而志行”也。究之其志得行，其道未宏，何也？以

其“柔皆顺乎刚，是以小亨”。...盖人以身涉世，行则有往，用则求见，道宜刚柔相济，义以中正为衡，《大象》曰“君子以申命行事”，道亦不外乎是矣。---巽卦

卦象一山之外，又有一山，两山相对，其势相连，有兼并之义，谓之兼山。凡八纯卦，皆上下一体，互相联络，惟艮则上下两山，各止其所，不相往来，此所以为艮止也。君子法艮之象，

艮以山为止之所，人以位为止之所，思之思之，不敢或出焉。此即《中庸》所谓“素其位而行，不愿乎其外”也。---艮卦   

于四时，巽木，春也；离火，夏也；兑金，秋也。天以三时生物，木气发生，金气收敛，巽兑相反而适以相成。中皆互离，三时相因，生克自然之运也。大抵兑悦之情在和顺，而兑悦之气主肃杀。

和顺者柔也，肃杀者刚也，故以柔为悦，其弊必流于谄谀；以刚未悦，其德乃在于“利贞”。---兑卦

天德好刚，人心喜柔，顺天而天弗违，应人而人咸格，是所谓“顺乎天应乎人”也。如是而悦以先民，民有任劳而不觉；悦以犯难，民有视死而如归。所谓“以俟道使民，虽劳不怨；以生道杀民

，虽死不怨杀者”是也。---兑卦

坎离者，天地之大道；水火者，人生之大用。水得火不寒，而资生之利普；火得水不燥，而烹饪之功成。水火相济，谓之既济。---既济卦

坎险在外，防患之象；离明在内，豫思之象。祸每生于不测，害即伏于既安，预时而防之，则可以保其“初吉”，即可以放其“终乱”，故曰“君子以思患而豫防之”。---既济卦

《易》之为书，患太过更甚于防不及。欲不可纵，乐不可极，持盈保泰，无非节也。此特于未济之终，借饮酒以为喻耳。---未济卦

以此卦拟人事，人生涉世，不能无险，不能不求其济。当其未济，因不可安于未济，所当黾勉以期其济；安于未济，则终不济矣。...以此卦拟国家，国家之兴衰治乱，颠

覆存亡，唯在与未济相序相保而已矣。---未济卦

以此卦拟人事，内而聚其精神，外而聚其财力，皆为之萃也。然不顺则散，不悦则离，不刚则无以畏众，不中则无以服人，虽萃终必涣也。...以此卦拟国家，国家之要，在

广土众民。兑为悦，坤为上，为众，有悦而归聚之象。顺则民从，悦则民服，刚则不屈，中则不偏，皆足以使众也，得其正则民聚也。王者继体承统，未临民先假庙，所以

承祖考之重也。---萃卦

以此卦拟人事，一身所患，胸怀不畅则疾生，意气不舒则争启；一家所患，内外间隔则弊成，上下壅阻则乱作。有以涣之，则百弊解散而万事亨通矣。譬如云雾阴冥，得风

而消解，譬如沟浍污浊，得水而流通。此君子所以取象于涣也。...国家之于人民，欲聚而不欲其涣也；国家之于财用，宜其聚复宜其涣也；而独至于险难，则务取

其涣焉。险不涣则危无以济，难不涣则乱无以消。王者秉刚中之德，处至尊之位，欲以解天下之纷乱，散天下之郁结，挽回国运之困厄，使斯民咸得其欢悦，此涣卦

所以次兑悦也。---涣卦

先王见风之虚，得鬼神之象；见坎之盈，得祭祀之象。夫风无形，遇水则成形，非水则风不可见；鬼神无睹，入庙而如睹，非庙则上帝祖考不可见。聚则为有，散则

为无，鬼神之情状，犹风之行水上也。人心诚敬之所聚，莫如鬼神。故大难始定，人心未宁之时，享帝而告成功，立庙而事祖考，聚将散之神灵，安镇之以接天神，

交祖考。盖物本于天，人本于祖，故享帝以报其生成之恩，立庙以报其功德之盛，使天下之人，皆尊尊亲亲，不忘其本，以聚人心之涣散，古曰“先王以享于帝立庙”-

--涣卦

咸者感也。刚柔之用，以气相感；婚姻之道，以情相感。而少男少女，尤情之易感者也。以其情之易感也，而见其相悦；亦以其情之易悦也，而贵乎能止。盖即艮山之

静，以制其兑泽之动也。咸利其贞，贞斯亨，亨斯吉矣。由是推之，闺房启王化之源，修齐括治平之要。天地以其感万物，而万物生焉；圣人以其咸感人心，而人心平

焉。化生之功由此成，和平之福由此普。艮之止无形，兑之悦无言，而感化神焉。君子观于此，而天地人物感应之妙，皆可识矣。---咸卦

惟君子能“以虚受人”。虚则心公，公则入而无拒，感而即通，其所阖受者宏矣。阖受之道，取诸兑；专直之义，取诸艮。键而能止，顺而能悦；悦以感阴，止以应阳。天

地无心而化成，圣人无为而成功，如斯而已矣。---咸卦

大凡天下之事，处顺则易，履逆则难。孔子论仁，征之于造次颠沛；《中庸》论道，极之于夷狄患难。艰难之地，非有定识定力者不敢行也，若鲁莽而行之，亦险见其有

功者哉。---坎卦

通观此卦，是进固险，退亦险，是谓重险，困上加困之象也。《彖》说君子之难，爻说小人之难，以示出坎之道者也。夫处险而动心忍性者，君子之坎也；值险而坠节陨

身者，小人之坎也。人生值世，莫不有坎，而所以防险者，要自有道也。...盖人之涉世，如水流坎，无时无险厄，无地无缺陷。庸人处之，逐步成荆棘；君子履之，畏途

亦康衢。何者？君子习惯，庸人生疏，此坎之所以贵习也。---坎卦

《易》六十四卦，《上经》首乾坤，终坎离，《下经》首咸恒，终既未济。咸恒为夫妇，由乾坤而生也；既未济为水火，由坎离而化也。其变万殊，其旨一也。乾道尚虚，

坤道尚实；坎象中实，离象中虚。《易》始于虚，亦终于虚。虚则灵，灵则变化神焉。交互错综，循环反复，始而复终，终而复始，究之无所谓始，无所谓终，无所谓虚，

无所谓实。“变动不居，周流六虚”，《易》之妙用，无非以此虚灵二气，运用于三百八十四爻之中而已矣。

