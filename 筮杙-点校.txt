《筮杙二卷》--清·方式济撰
筮杙凡例1
内篇
内篇第1 干支论
内篇第2 飞伏辩
内篇第3 身论
内篇第4 用神章
内篇第5 参法章
内篇第6 世应章
内篇第7 说十二法
内篇第8 动变章
内篇第9 飞伏章
内篇第10 官鬼章
内篇第11 生克章
内篇第12 空破章
内篇第13 冲合章
内篇第14 会局章
内篇第15 刑害章
内篇第16 反吟墓绝章
内篇第17 六神章
内篇第18 气候章
外篇
外篇第1 交重说
外篇第2 世解
外篇第3 十二法解
外篇第4 五运六气说
外篇第5 星煞解
外篇第6 说互
外篇第7 说卦
外篇第8 元会算法考
总论
筮杙凡例2
分章
分章第1 婚媾章
分章第2 诞育章
分章第3 嗣续章
分章第4 家宅章
分章第5 岁运章
分章第6 岁事章
分章第7 天时章
分章第8 理财章
分章第9 用人章
分章第10 备物章
分章第11 徭役章
分章第12 功名章
分章第13 行役章
分章第14 逃亡章
分章第15 盗失章
分章第16 讼狱章
分章第17 兵占章
分章第18 国是章
分章第19 疾病章
分章第20 殡葬章













筮杙凡例1
* 钱占昉京房，汉艺文志、隋经籍志载，其书之卷数甚夥，而皆亡矣。今所传者，《积算易传》三卷，《杂条例法》一卷或《共题易传》四卷名与占殊，所谓积算者疑，即隋唐志错卦也，杂占者疑，即<唐志逆刺占-灾异>也，<逆刺>十二卷，在唐已亡其八。元佑八年，高丽进书有《京氏周易占》十卷，其师隋之《周易占》十二卷邪，其中有无易传杂占，亦不可考。余所得见者，惟易传三卷，而杂占条例法，终不得见，易传文字过简，而积算之义，不详。《筮杙》悉宗京氏而避俗说，惟于积算未敢师，心作则也。
* 通书、命书所列星煞、横图，视之茫然，安能记忆，今一一穷原悉委，可以随时默索粲陈心版。
* 歌诀鄙俚，删不存一，惟纳甲创一歌，仿乾三连、坤六端意。
* 乾震坎艮坤巽离兑，京房卦序也，今因之。
* 按左氏释筮，疑于事后传会，如曰侄其从姑死于高梁之虚，曰以谗人入其名曰，牛焉有如此预炉者乎。又如曰夫从风，风陨妻曰，日之数十，旦日为三，舍辞取象，牵合亦多。左氏浮夸。昌黎善评也。夫读古人书，为古人所欺，与震古之名，而莫敢置喙者，均非善学。故是编所引，从善改非，一衷于正。
* 卜肆诸书，多矜骈语，重复散乱，非注释不明，是编文悉散，行或引用经史，或旁通他术，反覆申明，辞期于达。
* 是编论三解三说四辨一章十有五，共二十六篇，世应、用神、动变、飞伏、官鬼、生克、空破、冲合、刑害，以及会局，六神是非真伪，毫厘千里之别，每一章止详一端，条分缕晰，畦畛郎然，六亲所重在用、在动、在化、故分入用神动变章，反吟伏吟墓绝，咸从变来，故合成一章，气候条件审棼，极力剔明，不暇复入五运六气矣。故五运六气自成一章，飞伏有辨，世有解，十二法有解，而十五章中再及之者，辨其误解，其理复详其法也。凡琐细不便散布者，撮苍之日参法章。
* 是编既成，分内外篇，盖发明筮法，学之以利用者，曰内，钩深抉奥，术士不求知者，曰外，虽然术士不求知，术士自外于斯道也，究何内外乎哉。

内篇第1 干支论
太极流行，自气成质，柔成刚，河洛之序，阴阳相间，原其体也。体则对待，气则循环，干支之序，阴阳相因，显其用也。运肇东，故始甲，阳茁子，故起子。阳施阴含，天降地受，絪缊滋长，布于庶(汇)，息生而消墓，故支有藏墓也者，尽而归也。气尽于生，故历所生而归诸墓，戌退位而三巳生金也，万物辟子而阖申，子至申成九，余递降得数，阴阳中判，阴从阳数，枝干相辅，枝缘干存，合于大衍四十有九之中，不足者，倚河图中宫而除之，复考其零，符诸属以纳音，从所生也。
纳音之五行，犹后天之卦也，纳甲之五行，犹先天也。天清而虚，地浊而实，有形则有破冲刑害，类人事，状物情，故筮用支。乾统阳，坤位未，阳亲阳，阴亲阴，阳顺阴逆，乾起子而终戌，坤起未逆巳而迄酉，震袭父，中男次一位，少又次之，二老作匹。乾初与坤四，二与坤五，三与坤上；坤初与乾四，二与乾五，三与乾上，是名六合。相应以正，相交以礼，上下摩荡，阴阳施受之义著矣，且亥申酉，皆定匹而交也。妇道宜随，巽随长男，丑于子，未于午，随也，非互也，喻兄妹焉。中随中，少随少，女适于外，肖而不袭，故以坤之内为外，外为内，中女次一位，少女又次之，逆而退也，且中女随长女，少女随中女，卯巳皆踵而纳干之道。二老判阴阳于首尾，包六子也，震庚，巽辛，坎戊，离巳，艮丙，兑丁，各乘以支。甲子之推，尚余十二，老变少不变，二老因时而迁，于二至之先后，上下易位，天动地静，厥数全矣。一阳复，木几旺，故先甲乙；一阴生，水几旺，故先壬癸；少丙丁气方行，犹日未午岁之夏长庚辛质巳凝日过未岁之秋也。阳干克阴，匪寇婚媾，动一合日，显象成能，六气用常，五运用特，神而明之，存乎其人，此之谓也。
（小字：相因者次第相生也，未居坤方，土之正位，受生于巳午而生申酉，支藏亥藏甲，寅藏丙，戌巳藏庚，申藏壬，戌长生也。亥藏壬，子藏癸，寅藏甲，卯藏乙，巳藏丙戊，午藏丁，巳申藏庚，酉藏辛，禄也。丑藏辛，辰藏癸，未藏乙，戌藏丁，墓也。丑藏癸，北方水气之余也；辰藏乙，东方木气之余也；未藏丁，火之余；戌藏辛，金之余，皆绵其气以相生也。
又十干五行，各含其类，亥阳水故藏壬；子阴水故藏癸；寅阳木藏甲；卯阴木藏乙；巳阳火藏丙；午阴火藏丁；申阳金藏庚；酉阴金藏辛；丑未阴土故藏己；辰戌阳土故藏戊焉。丑辰未戌四局之墓。木生于亥，亥生寅卯而气尽，故辰继之，辰水墓也；火生于寅，寅生巳午而气尽，故未继之，未木墓也；金生于巳，巳生申酉而气尽，故戌继之，戌火墓也；水生于申，申生亥子而气尽，故丑继之，丑金墓也。若论大生法，火生土至巳为六阳，午至亥为六阴，阴从阳数，枝缘干存者，甲己子午皆九，乙庚丑未皆八，丙辛寅申七，丁壬卯酉六，戊癸辰戌五，巳亥四，纳音之法，每合两岁干支之数于四十九之中，计不足者几何，多则除以十，少则除以五，按除尽之零数，一为水，二为火，三为木，四为金，五为土，如甲子乙丑合得三十四数，较大衍少十五数，则除十止零五，五属土，土生金，故纳音金，纳音之五行犹后天，二语出临川吴氏见性理类，人事状物情，谓人物有破冲刑害也。
纳支法，子寅辰午申戌阳支也，乾震坎艮纳之；丑卯巳未酉亥阴支也，坤巽离兑纳之。阳从阳，阴从阴也，震与乾同，坎寅辰午申戌子也，艮辰午申戌子寅也；坤起未者，坤宫在未方也，坤逆而上，纳未巳卯丑亥酉，巽丑亥酉未巳卯也，离卯丑亥酉未巳也，兑巳卯丑亥酉未也。纳支自初布于六爻，如乾初子上戌，坤初未上酉，余仿此。爻六而中截之，各以三别内外卦，乾坤交媾，六子相随，明矣。子丑、寅亥、卯戌、辰酉、巳申、午未，六合也。乾坤夫妇，相应以正，乾初爻子交坤四爻丑，乾二爻寅交坤五爻亥，乾三爻辰交坤上爻酉，坤初爻未交乾三爻午，坤二爻巳交乾五爻申，坤三爻卯交乾上爻戌，巽初爻丑随震初爻子，巽三爻未随震三爻午，离初爻卯随坎初爻寅，离三爻酉随坎三爻申，兑初爻巳随艮初爻辰，兑三爻亥随艮三爻戌。又巽上爻终卯，离初爻起卯，离上爻终巳，兑初爻起巳，亦随也。
纳干法，乾内爻甲子甲寅甲辰，外爻壬午壬申壬戌，坤内爻乙未乙巳乙卯，外爻癸丑癸亥癸酉也。震六爻皆庚，巽皆辛，坎皆戊，离皆巳，艮皆丙，兑皆丁。甲子数六十，今乘以支分属八卦，仅得四十八，乾坤冬至后夏至前，下纳甲乙，上纳壬癸；夏至后冬至前，下纳壬癸，上纳甲乙。干按节转移，地支不动，则甲子一周矣，乾坤包六子，坎离用中位，长男长女宜用丙丁，少宜用庚辛，今似倒置，盖丙丁气方行者，故属少；庚辛质之巳凝者，故属长；且夏居先，秋居后，少长之序，因以立焉。甲与己合，己为甲妻，己土甲所克，我克者为妻也，余仿此。飞伏无用神，独一爻动，若动爻之干与日干合，取其所化，亦可作用，两动则不验。）

内篇第2 飞伏辩
伏者，吉凶之根藏而未露也。对体为伏者，八纯卦是也。亲宫主卦为伏者，第二第三第四之内卦、第五第六之内外，游魂内卦，归魂外卦也。游魂外卦，诸书亦作常例，伏亲宫矣。归魂内卦，诸书亦以为现，不论伏矣。是于初世至五世之卦无别也，京房不然。火地晋，火飞也，艮为伏；地火明夷，地飞也，震为伏，皆以第六卦之外卦为伏也，盖初世至五世，变从亲宫之主卦，惟七卦由六卦而变其四也。晋由艮变，不由乾变；明夷由震变，不由坎变，游出他宫，不依亲宫，故名游魂。
从六卦之外为伏，从所自也，其内卦仍伏亲宫，如火地晋伏则山天大畜也，地火明夷伏则雷水解也。游魂之法，当依此矣。
归魂之伏，惟《易林补遗》得之，大有伏在否，师伏在既济，宗京房也。筮者间然其说，但曰外伏亲宫，内伏对体，夫以为成对体之状则可，曰伏对体，是知其象，尤未知其理也。盖第八卦变归本宫主卦之体，故名归魂，从变后言也。究之由第六卦而变其三者，故以六卦之内为伏，尤之游魂以六卦之外为伏，亦从所自耳，以为伏对体，然则二三四之外卦不当对体伏乎，须知伏者，譬彼树木根伏于下，筮无用神而求伏，搜吉凶于根也。初世至五世，变自主卦来，主卦乃根也。故伏皆在主卦，游魂归魂之世，变自六卦来，六卦乃根也，故各如其内外求伏，或曰五六之内，伏亦主卦，游内归外，何不从六，且《易传》未分，其依然欤。
余曰，世所自来从世之根卦所立身，溯根于宫，理也。京房论伏，就世言，世在内不及外，世在外不及内，五六与游魂之内、归魂之外，《易传》不详者依以亲宫之伏，不待言，盖省文也。卜者止观变，而不及飞伏复溺于浅见，有现卦者，飞三伏三，无现卦者，飞六伏六，无惑乎，占有不验也。

内篇第3 身论
世身卦身，筮者兼重。子至巳，阳也；午至亥，阴也。世居子午，阴阳初位也，身立初爻，世居丑未，阴阳次位也，身立二爻，推至世居巳亥，阴阳末位也，身立六爻，此世身也。世初爻值阳，一阳始生，子月卦也，卦有子爻即身也，世处爻值阴，一阴始生，午月卦也，卦有午爻即身也，推至世居上爻，值阳六阳生，巳月卦也，值阴六阴生，亥月卦也，卦有巳亥即身也。或曰世身不若卦身，子谓二者皆不足重，盖世身因世而有，世空则身有若无，虽曰身空主疑，动主乱，破主败，冲主变，散主失，世旺又不可并论，然则重身，不如重世，明矣。世身尤备于爻，卦身常缺于卦，月卦无其支者多耳，岂曰卦无身而卜遂有漏乎。或曰重见则两从之念生，动破则惶惑之象起，似已岂其离世用而独断乎，岂世用百全，而卦身之病辄移害乎，惟是身值日，行人以日至，又干支俱与日合（如身在丙子，日逢辛丑）天地合也，日必至焉，或际忧患，二身临鬼，身空转安，俗论临官不见官谬矣，可知二者不过参观备考，笃世用休嘉之信，别毫发同异之证，未可提而兼重也。

内篇第4 用神章
世者一卦之主，体所立也。用者一事之主，神所存也。有以六亲为用，有以世应为用，有以爻位为用，视所筮之事，来筮之人，有定理无定爻也。知六亲之义，则知六亲之用。
父母生我者也，广其义为天地，我得其气以生也，为同姓之尊长，为妻之父母，为师保，为家主，伦乎父母者也，为城池、舟车、屋宇、衣冠、器皿、文章、名誉，凡以庇其身也；于天为雨，物待以生也；为雪，雨所结也；于疾为劬劳，由生我推也；为书信，为簿碟，为诰勅，由文章推也；为塘㘰圩闸、道路、江河，皆城池属也。
官鬼克我者也。官以言乎制，鬼以言乎害，故曰克。筮功名则为爵位，筮控诉则为官长，从本义也。妇占夫为夫，主统制乎我者也。择姻为婿，女之夫也，从鬼之义。为鬼神，为雷霆，为魂魄，为仪像，为香火之地，为尸骨，为妖孽，为丧，推鬼之义；为祸殃，为火盗，于婴孩之疾，为痘疹。
兄弟我比肩也，广其义为姊妹，于财为攘夺，分我之利者也。于事为阻滞，分我之权者也；于天为风云，太史公曰，风云天之客气也；与疾为气怒，象争攘也；于宅为墙垣，象比肩护卫也。
子孙我生者也，广其义为奴仆，为卑党，为赘婿，为门人，如子也。为福德，人必有后昆，始昭其福也，是以为忠良，为医药，为道缘，为僧，为庵寺，由福德而推也。于宅为厦，为廊厢，象卑小也，为胎产，从本义也，于天为日月，宝产于地，受日月之精华以成。子动生财，取财元也，为畜牧，为蚕桑，生之象也。
财者我所用，妻者我所统，故曰我克，广其义为妾婢，皆所统也。为嫂娣，妻比肩也，为田产，为仓库，为俸禄，为五谷，为百果，为进奴婢，皆财也。君占其下，为阍寺、从婢言也，为贾肆，为优场，为浴室，于生财之地，推而至于徵也。于天为虹霓，霓乃水气阴属也，于妻之义，推而徵也。
此六亲义也。卜者据以为用，见之则为有，不见则为无，亦有不能晰者，如岁事，财为用，重丰欠也。岁运子为用，重福德也；将帅占兵卒，子为用，子克敌鬼也；亦有不可泥者，如同宗，虽疏远，仍用父用子；异姓之尊卑，皆用应；姑姨母，仍用父母；异姓为官者则用官，学者自卜其师用父，而为子择师则用应，从宾主也。尤之师卜辞馆，用应，为主人也；储君与宗室之官，筮其本主，皆从朝廷之长幼为用，而不专用父，盖所筮军之亲我爵君所赐，统于君也。科目先文而后官，廷试先官而后文，各有重也。廷试日月俱官则首甲矣，仕者在任防参劾，喜官忌子；离任防后虑，喜子忌官，盖离任身已非官，防鬼害也。为子女卜婚姻用财官，而不用子孙，重室家也。筮妇孕用子而不用妻；子占母孕，用兄弟而不用父母，重孕妊也。举殡用子而不用父，重子职也；奴仆用子，进奴纳婢用财，而佣赁又用应，谓非实我仆也。纳妾尚色，用财；尚嗣，用子，视所主也。有本求息用财；无本而干用官，主张把握之象也。筮捕逃六亲仍用亲，奴婢专用应，而不用子孙，以亲合者，虽逃而亲未失；以义合者，逃则义亡也。X殴兴讦讼，虽亲亦用应，亲而为敌，如路人也。
六亲之用，详且精矣。至于世应，筮国事，而君亲占，世为用，主象也。出师，分彼我之形，以成主客兼世应，应敌也。身命年运，为六亲占用亲，自占用世，执父母爻位寿元者拘矣。
卜居，父为用，同居应为用，同居重在人也。葬穴，世为用；地师，应为用，卦之成因世，地之成因穴，可视世之高下以安穴，视应之淑慝以任人也。亦有不可泥者，君任臣以应，任士则以福，为子择乳，用应不用子，以子寄乳，则用子不用应也，此世应之用也。至于爻位，易以上爻为天，初爻为地，中爻为人，京房以初爻为元士，二爻为大夫，三爻为三公，四爻为诸侯，五爻为天子，上爻为宗庙，皆因二爻臣象，五爻君象，推而名之，天子而下，爵位迁降，天子而上，宗庙式临，诸书又以三位守牧，初位国本，俱惟国事用之。臣占君以五，占后以二，启奏朝觐，皆用五，视五之于世何如，以断利钝，或视五于二以断。《补遗》（易林补遗）云，占国事，初为万物，二为黎民，三位地气，然必以世与太岁为主，财福临之为吉，兄鬼临之为凶，不可从爻位也。又云，筮宅，五为宅长，二为宅母，又初子，二妻，五父，上祖，又初井穴，地也，二闺中馈也，三四门户，介内外之间者也，上栋梁，象其高也，斯由近于理者。若夫三兄四母三牀五路上墓，先儒言之，亦不必泥。《卜筮全书》，每事区别爻位，孰从孰违，当衷于理，要之爻位，当参世应六亲以观之，不若世应六亲之用为准也。或曰六亲之用，本卦无之，奈何曰有法四焉：索诸伏一也，伏于世，伏于动，伏于静不同，而以世为重，动下伏，力不及世下之半，静下伏，力又不及动下半也，伏无惟卜逃可观应。余占本卦一爻独动，则以其干，与日月之干合化，而为用化用矣。而日月动变来生扶则是，被克则非，合日更验于合月也。日月飞伏俱无，则索诸变，变无而后索诸互，互，交互也，有变爻，以之卦二三四为内，本卦三四五为外，无变爻，以本卦二三四为内，三四五为外，取其二体，配之六亲，吉凶亦著然而渺矣。大抵自无而有者，人事多变，鬼神不测之象，变化尤甚，求福化喜，则福生意外，避患化忌，则祸兆无端，非深思曲晰，乌能得趋避之正哉。
曰六亲之用，一卦两现，奈何曰，一动一静，无论有伤无伤，皆舍静而取动；两动两静，视其有伤无伤，空破冲之谓伤，伤则不得其用，舍有伤而取无伤，舍无用而取有用也。然有伤之爻与无伤之爻相冲，则待至伤爻值建之月，事必失利，又其验也。夫两现者，人事必有其象，婚而财官重，克相求也，嗣而子孙重，多所育也。卜宅官遇，二氏同居；卜穴鬼逢，二亡合葬；讼官再狱，失鬼移偷。戒文书者，畏交章；恶兄弟者，嫌并起；鬼伏鬼，为新旧之病；官伏官，多覆诘之词。然此却论卦体，若内外支同者，卦名二分，八纯两现者，象必二土，皆一定之格，止于动静亏全中定取舍，及两现于变互者，皆不依此断也。曰无用求伏矣，有用而伤，复他求乎。曰止求伏耳，祸福依伏，凶藏吉根，伏有日月动爻之生扶则从伏，亦被伤飞无救也，曰不论用神者有之乎，曰婚姻忌三冲，则不索用神之衰旺，邦畿忌内反内伏耳不凭子官迁居，忌外反外伏而不凭鬼静。占病而主属化墓绝，虽用旺而凶。占逃地，卦静则求诸外宫，以后天方位为断，虽用有若无也，曰论用而介取舍之间者有之乎。曰问盗，去何方，鬼动论官位，鬼静论支位，两鬼论外宫也。问失物何在，用动观变，用悔求贞，以六亲测其地也。卜逃地，爻乱动，视用居何宫，用动视用化何宫，用一静一动，亦观动用之所化也，盗与逃伏用，俱论飞之支位，失物伏用，亦论飞之六亲。卜盗而伏有两用，则以与世爻、世身、卦身或内卦之相依者为主，而察其飞，卜逃而伏有两用，则于外卦所伏，察其飞也。曰用之吉凶轻重何在，曰用临日或与日同行，谓之扶。临月或与月同行，谓之旺。日生月生谓之相，动生变生，谓之有气。无伤无泄，谓之安。以日月较，日生近而月生远也；以动变较，变生亲而动生疏也，皆全吉也。日克而月生，月克而日生，谓之玷，吉仅半也。旺相而空，逾旬乃实，有生无克而空，谓之有援，求多不得，而未至丧也。若夫用神往生日月动变，谓之泄气，有生者等于援。空有克乃没也，不遇空破，而日月动或一再克之，而无明暗之生，谓之死炁，等于克泄也。日月既克伤，时令复休囚，爻神复冲散，凶重于死炁矣，乃月冲而破。或动逢日神变动冲之而散，或空而加克，或绝而无生，皆凶莫能救也。
夫用神一得，急当辨者，元神忌神仇神，元神生我者也，喜其动，喜其旺，喜彼又有生之者也，忌神伤我者也，喜其静，喜其衰，喜彼有所制也，仇神我克者也，喜其不生，忌神则报施无白也，一卦而诸爻乱动，执用以为柄，执喜忌以为枢，用在六亲，用在世应，理一而已。

内篇第5 参法章
物理一致，故有定；当准以要归，易道屡迁，故无定，须参以活法。如伏变互化，皆无用仇忌，或静或空，而元神临身世，待后用神值日，有益；日神暗生用，或暗生元，更吉也；元神或静或空，而仇忌并发，待后用神值日，有损；日神暗克用，或暗生忌，更凶也。元忌并发，则并置之，此无用之法一也。元忌皆静，而元用并在日月则吉；月为用，日为忌，日为用，月为忌者，半凶；二者皆不待用神值日矣，惟日为元，月为忌，吉得十之八；月为元，日为忌，吉得十之六，亦待用神值日，始验。
无用之法二也。占病占身命，以本命为凭，命不入卦，即以元忌动静合命；无用之法三也，卦有用休囚而动，无一生扶，独忌静可喜，待忌神值日克用亦凶。有用之法一也，伏有用而生飞泄气，似无所益，待后用神值日，张其气亦利。有用之法二也，用必相时，如事期彼月之成利，期彼月之得，而此月占之，其旺相休囚，生克破绝，当就彼月而言。《补遗》曰，冬藏夏货，宜巳午之财爻，秋放春收，喜卯寅之妻位是也（有亥建申日占寅期财者，得乾之大有，财绝于申，兄动夺之，兄又为申，虽亥建生用已，变克兄，然绝于日，谁能相敌，岂知寅期往求而甲戌旬，兄空可得）。是故夏占乡举，从酉以推，冬卜春试，从卯以断；若事之无时可据者，止从筮日言之，有用之法三也。若夫忌动，乃与日月会局化元神，转凶为吉；元动与日月会局化忌，转吉为凶。如火用而亥动，值卯日未月，或未日卯月，或日月值一而同动者，值一则化本局，而火生吉也，反是凶矣。此有用无用，兼重者也。
所谓有定者何，一定期，一定数。行人之至，待冲日也，待克日也，卦身值日，即日至矣。产待胎养之空也，待身动待冲用冲胎也，待子之长生也，时日可同推也。求财而财旺，待墓日始收也，余则空待实，绝待生，墓待开，无待有，复参诸人事，近日远月也。定数从万物，辟子阖申之义，甲巳子午九，乙庚丑未八，丙辛寅申七，丁壬卯酉六，戊癸辰戌五，巳亥四，俱以值用断之。静主一，动兼变也，有定者易知，无定者难知，学者于无定之义，引而伸之，触类而长之，筮之能事毕矣。

内篇第6 世应章
世我也，应人也，世应为用固重，亦有六亲为用，仍论世应者。卜官官旺，卜试文旺，世空破绝与合而日冲者，无成，事在我者也。卜财财旺，卜信文旺，应空破绝与合而日冲者，难期，事在人者也。凡有所谋，世动己有变，应动人有变，空而得日月动爻三者协助，则逾旬而兴，动而遭日月变爻三者齐伤，则历时必敝，此六亲用旺而仍察世应也。失物，世空由己，应空由人；行人，世克用而来迟，情若格也，反是，世生财而囊括矣。占仕宦与从军忌官克世，一为圭组所累，一为主帅所疾也。占病，论用兼世，世如病者之身也，不待其求而为之占，则舍世占用；若病而求医，象取攻治，宜应克世，此皆有用而兼论世应也。他而不重者多矣，然世为卦主，随墓助伤，咸罔利也。词讼，世克应，人弱而我强；求财，世克应，人损而我益；捕逃，世克应，易获，应克世，永叛。宾主之际，应克世者，不速而客来，趋访而必遇。交接干请，相生者吉，相比次之，应克世，不遂我望。世克应，难合彼欢。当然之义，莫能举。或取或舍，兼重专重，惟在筮者，化裁而已。若夫处世应间者，曰间爻。婚姻也，为媒妁；朝聘也，为介绍；营谋也，为奔走，玉成之使。防离隔于宵小，赖通达于心腹，近世者我所亲，近应者彼所任，生世克世者，向背乎我者也。生应克应者，依违乎彼者也，值动则多阻，值武则任邪，官与鬼必因事因人以别之，未可忽也。

内篇第7 说十二法
十二法最重者，生绝。而生绝有别焉。用爻生绝于日者重也，动生绝于变，伏生绝于飞，犹夫日也，不空破者乃真耳。变之长生，并不畏日月之克也。月将则先取当生所生，生我、克我、我克之法，而后取十二法参之。
夫所先者五法，旺相休囚死也。如土用值巳月，当绝也，然土乃月所生，相也，非谓无绝而相居半矣。土用值申月，当生也，而土乃生月者，休也，以休较生，而生过半矣，盖权其利病轻重之间，参以两法也。若动之于世，独以五行生克为准，巳动仍烁金而温土，亥动仍熄火而润图也。生绝而外，官旺为重，官即天禄也，旺即局主也，用值官旺，未受伤克者，可大可久也，忌神遇之则危耳。元忌值冠带临官，祸福皆速，若夫沐浴，克泄曰败，土之酉泄矣，金之午，败矣，非沐浴也。
以衰病言，扶其羸弱，作旺相观。金衰于戌，从生不从衰也；水于丑，斯真衰矣；以胎养言，培其命元，作长生观，火胎于子，木胎于酉，从克不从胎也，金于辰斯真养矣。
以死言，爻神死于日月变爻之上，其中有一生之者，死而未死也，无救而又耽之者，克也；无生无克之半耳。绝则厉焉，死尚有回生之望，绝必须众助之功，绝于爻而日生之，又期于本爻值旺，生于动而日绝之，仍待于异日逢生也。 
以墓言，空亡类虚窟也，冲刑启重局也，墓非墓也，空惟忌填冲，更甚刑耳，故曰生绝官旺而外，不胜五行生克也。

内篇地8 动变章
易穷则变，阴阳既老穷矣。变，曰之，之往也。动而之乎彼也。一爻动，占动爻；两爻动，以上爻为主；四爻动，占二静爻，以下爻为主；六爻静，占本卦；六爻动，占之卦，与古筮法同也。两爻动分阴阳，阴阳同，取上爻；一阴一阳，则以阴为主，阴主未来也；三爻动，以中爻为主；五爻动，不占之卦之不变爻，而以本卦静爻占，与古法异。虽然卜必主用，用在动则观动，在静则观静，动爻不过为用之生克，未可专主于动也。数爻动而先以一爻为生克之主，察群动以观一动之盛衰，未可舍群动而专一动也。
《补遗》曰，一爻独发，势大，休囚亦能制旺，加以生扶，其力更勇，值元大吉，值忌大凶，虽然，筮病遇明夷，既济，丰，节，土鬼独发，死象也，余亦必视日月克元吉灭，克忌凶微，若用爻独发独静，虽气象不侔，而爱生恶克一也，以之定时日，则有赖焉。如用爻值甲子，验在甲子，值乙丑，验在乙丑，动静皆然，必须合纳干而后验；或用爻独动，而长生于日，则取日干合本爻之支；或用爻独静，而动中有来冲者，则取动之干支，以验独动以合，静以冲，亦一法也，若一卦而数爻动，惟握用神，以求一贯。
有生生而来生者，有生生而来克者，其中，生不相续，克不相继者，不可不察也。如以火为用，而木水金爻齐动，是金生水，水生木，木来生火，所谓生生而来生也，乃或木被日月冲散，其气不续，火不生于木，而反受水克矣。如以木为用，而火土金爻齐动，火生土，土生金，金来克木，所谓生生而来克也，乃或土被日月冲散，则其力不续，土不生金，无根之金，为火所制，而木安矣。又有仇忌并发，而贪生忘克者，如以水为用，而火土齐动，水克火，火不能敌而生土，假手于土，以报我也，火仇土忌，凶且烈矣，乃金爻亦动，土生金，金来生水，贪生忘克，犹生生相续，吉无不利也。又有暗动以绵其生者，即<冲合章>所谓仇忌并动，而元神与日冲也。又有动克动，以免克用者，即<生克章>所谓克我者，先自受克，无暇克我也。此专言动，未言变也。
若夫动生用，变复生动，是用之元神有气也；动克用，变复克动，是用之忌神无力也。又如动生用，而他动者克动，动似难生矣，乃他变复克他动，动犹可生用也。又如动生用，而伤于变，而同动之生，无望矣。至于动变之递冲递绝，理与此同，故筮者先观用神衰旺，次察好恶于动爻，次察好恶于变爻，次察好恶于他动，次察好恶于他变，吉凶凶吉，安有疑似哉。
异行之变，止论冲克，同行之变，又分进退。顺支次而前，曰进气，逆而后曰退气。亥变子，寅变卯，巳变午，申变酉，丑变辰，辰变未，未变戌，戌变辰，顺而前也，反是逆矣。进有道长之势，退有道消之嫌。元用宜进，仇忌宜退，然皆有真伪之分，动旺相而变日月，乘时得位也；动日月而变破散，无阶可升也；动破散而变日月，朽木难雕也，此进之真伪也。动休囚而变休囚，从流益下也；动日月而变空破，坚白自保也，此退之真伪。进而日月生扶，力愈旺；退而日月制伏，气愈衰；动破散而变日月，退无可退也。动不破散而变日月，退犹不退也。
至于六亲之动，论生克，而变不拘生克，如官化兄，家不和睦；兄化官，讼凶病死；财化兄，财破；兄化财，财阻；子化官，病产；官化子，伤官；父化财，长者之忧；兹因克而不利也。子化财，市三倍；财化子，大有庆；官化父，文出于胠；父化官，岁迁其职；兄化子，事遂所期（筮财为忌，神化元），兹因生而利也。乃财化父，新第宅；子化兄，启分争；财化官，忧来；官化财，疾凶；父化子，丁盛；子化子，百福是总；兄化兄，动罔克臧；财化财，获子母之息；官化官，骋捷足之求；此拘生克，而理有可推者。若夫父化父，文不实；父化兄，身有咎；兄化父，父母惊忧；子化父，田蚕繁庶；理不可解而数亦验。
要皆谓用爻独发也，或曰凡欲久长，用宜安静，脱卸迁移与革，利于动，余则忌之。且爻动必有纷更，世动则己变，应动则人变，财动不聚，鬼动不宁，父动多艰，兄动多阻，虽然，亦视所筮，宜动不宜动，且有借动以生、以制者，未可执一而论，惟间爻动，事防隔滞，诚哉是言也。

内篇地9 飞伏章
一宫之中，遇本宫主卦曰现，非主卦曰飞，谓飞而入也。现者，从本宫纳支，飞者从彼宫之支，是本宫之支不露也，故曰伏。归魂内卦现也，然变自第六卦之内卦，故独用第六卦之内卦为伏，现而如飞，独归魂内卦也。卦内有用，不必更取伏，如不见用，或用空亡，取伏推之。
六爻无父母者，贲、大畜，而艮之午伏也；豫、解，而震之子伏也；旅、鼎，而离之卯伏也；复、泰、夬、需而坤之巳伏也。
无兄弟者，观、剥，而乾之申伏也；恒、升、井、大过，而震之寅伏也。
无妻财者，姤、遁，而乾之寅伏也；屯、既济、革、明夷，而坎之午伏，明夷更伏于雷之午也；睽、履、渐，而艮之子伏也；蒙、涣，而离之酉伏也；咸、蹇、小过，而兑之卯伏也。
无子孙者，遁、否、观、晋，而乾之子伏，晋更伏山之子也；贲、大畜、损、中孚，而艮之申伏；中孚更伏天之申也；升、井、、随，而震之午伏也；蛊伏巽之巳；颐伏火之巳也；归妹伏兑之亥；小过伏雷之亥也。
无官鬼者，小畜、家人、益、颐，而巽之酉伏；颐更伏火之酉也；旅、未济、涣、讼，而离之亥伏也。
他而六亲全者，用神空亡衰绝，亦取伏，察伏，有静下、动下、世下不同，必期其出如发藏然。飞生伏，伏有气也；伏克飞，伏有力也；飞伏比和，伏有助也；飞空，伏无障也；四者能出也。飞空而遇日冲，冲而全实者不露；半实者，半出也。飞可伏，伏力衰也；伏绝于飞，伏气尽也；飞值月破或飞爻静而休囚，遇冲而散，伏失助也；皆不能出者也。飞破或飞死飞墓，若伏克之，伏仍能出。伏绝于飞，虽飞生伏，伏克飞，无裨也，绝矣。何有生克哉，飞克伏，伏绝于飞，二者居动下、世下亦不出。余居世动则出也。惟伏生于飞，居动半出，静则匿，以飞不足生，故退处也。若伏自空破，何由成象，倘旺相，过旬或出，休囚已矣，惟伏临日月，纵倍难出之道，而日月高悬，率土共见，安得谓之不出哉。

内篇地10 官鬼章
六壬之法，阳官阴鬼，易数不然。益则为官，害则为鬼，官亦可惧，鬼亦可取，因其用也。
嫁无官弗终其偶，婚无官，我非其匹。功名无官，安问进取；身命无官，安望显荣，此官之不可无也。自逃无官，易于潜迹；诬讼无官，岂至被刑，此官之喜其无也。祷祀无鬼，谁其鉴之；捕逃无鬼，何由觅之，此鬼之不可无也。至于鬼不可有者，多矣；最恶者，鬼动不可有者，固不可动，不可无者，动而逢破，以大白虎临之，官亦不吉，鬼更凶矣。空破冲，官所忌也，因空破冲而转吉者，逃讼之官也。空破，鬼所喜也，因空破而转凶者，随墓之鬼也。何谓随墓鬼，或临本命，或临世，或临卦身，或临世身，而墓于日也。日非墓动，而变入墓者，亦是也。命墓者，鬼爻之支，即筮者生年也。命与鬼二而一也。若变伏凑合，不作命墓。若本命辰戌丑未矣，鬼临之不作随墓。盖墓鬼各有所属，金鬼入丑，木鬼入未，水鬼入辰，火鬼入戌，始为入也。世身因世而有，世空则身无根，不作身墓。变爻空破冲则墓解，不作变墓。乃变爻空矣冲矣，而月来实之，仍墓也。命在世爻，同入墓。官非、灾病之未然者，空破可消，鬼消而墓亦虚；设已然者，空破倍厉，盖鬼而入墓，死象也。值空值破，如衙散而狱已成，孽尽而身已毙也，专言命墓。
卜功名仕途不反。卜终身，灾咎时缠。卜婚姻、男命女泣孤凰，女命男哀双凤，出行、道路遭屯。公役桎梏引辱，行人病，产妇厄，此无论世爻，不拘空破也，专言世墓。求财必溺狭邪之地。占穴，恐犯古冢之尸，此亦无论空破也。惟兴造，偷关涉险，世鬼空破稍可耳。若夫卦身世身之墓，讼病户役潜逃投充，忌之。之数者，命墓为重，世次之，变又次之，身墓则轻，若入丁未戊戌大煞墓，则皆凶矣。鬼无论动静又不可助，助鬼伤身，大忌也。盖鬼克世，诸事已弗利。
助伤者，世既受鬼克，而鬼又生于日也，斯则喜其空破矣。鬼空破弗伤也。世旺相弗伤也。生之不备，弗伤也。何谓生之不备，五行之生为大生，十二法之生为长生，或值长生，而不合五行之生，或值大生，而不合十二法之生，皆不得为助。先儒举申日之离，寅日之咸，亥日之泰为法，盖亥鬼申日，金生水，水又长生于申也；午鬼寅日，木生火，火又长生于寅也；寅鬼亥日，水生木，木又长生于亥也，占二遇此，纵欲罹患，贪益招损，认祸为福，自助然也。行险怙非，君子戒之。奸臣聚敛，宦官专恣，国之虫也。帅病来刺，仆骄怀逆，主之忧也，智者防之。娶妇不贤，求医加疾，讼怜重责，失若再偷，人之助鬼，无如何耳。
占家宅配六神以断，大抵诸事用财者凶，用世者尤凶。女占夫及功名武备，用官者稍利，仍微嫌其克世也。或曰卦不可有鬼，诸书云无鬼则无气，何也。余曰官与鬼有别也。随鬼入墓，俗云随官矣，无则无气者，非无鬼也，无官耳。以官无用者，固已。此外，惟筮终身、求财、请托、谋望需之，盖官克兄也，兄夺财也，筮终身无官，招连枝之妒而成败非常；筮求财无官，予同伴以权，而经营鲜利又掌握之象也；筮请托，劳颊舌而谁其听从；筮谋望，滋忧疑而卒少主断，所谓不可无者，此也。本卦若无，见于伏，恰值世爻动爻见于变，恰合日建月建，无而有也。有而动，官亦鬼矣；有而空破冲，若无有矣。至家宅，忌鬼也，而曰家宅无官，主无君德，耗散多端，是泥官之义，而必期有鬼，谬矣。惟疾病借鬼，以知病之源，知祟之状，于衰旺识轻重；于动静，测迟速；合则缠，散则解，空则疴养未真，而究之，仍凭用神生旺者存，衰绝者亡，此定理也。
《卜筮全书》曰，疾病无鬼，天命将尽，岂理也哉，然病亦有取鬼者矣。妇占夫病，无则无夫，子占父病，有则生父，此又作官论，不作鬼论也。

内篇地11 生克章
生克易知也。元神喜生，忌神喜克，应生世，吉；应克世，凶；世生应，半吉；世克应，视事之当克不当克以断吉凶。飞生伏，伏可飞，则伏神透露；飞克伏，伏生飞，则伏神闭藏，亦易知也，惟不能生克与绝处逢生，生而不生，及六亲所以生克，与不受克，不暇克者，不可不讲。
日月纵衰弱，能生克爻神；爻神纵旺相不能生日月，不敢克日月，君象也。变生克动爻，动爻不能生克变爻，若动爻空破死绝，变生则救，克愈凶。变空破死绝，动又不受其生克。然亦有论动生变者。生变，则为泄气，虽有用神未能得力，日月生扶，庶无害也。
动能生克静爻，静爻不能生克动爻，有力无力也。静变能生克本爻，以相亲也。动变不能生克静爻，不相涉也。旺相之爻，能生克休囚，以当权也。休囚不能生克旺相，以退度也。能不能之辨也。
而绝处逢生，专论用神。如用爻受日月之克，受动爻之克，受变爻之克，几绝亦，乃日月克而动爻生，动爻克而变爻生，变爻克而动爻生，或伏用受日月之克，飞爻动爻生之，或伏用受飞爻动爻之克，而日月生之，皆绝处逢生也。若夫用神先自破散，或生我者受破散，虽生如不生耳。绝处逢生，事始乖而终遂，生而不生，象虽吉而非嘉，而莫重于日月。日月生我，始真生，日月绝我，始真绝。生克于月，尤不如生克于日者重也。
至于六亲生克专倚动爻，财动生官，以货求郎也；财动生鬼，兆乱招妒也；官动生父，权重而案牍增也；父动生兄，亲慈则众子育也；兄动生子，协力者众，利我后昆也；子动生财，子克家也；财动克父，金帛损文誉也；父动克子，如亲怒也；子动克官，制我仇也；官动克兄，威刑弭争夺也；兄动克财，分我利也。六亲所以生克也，乃生我者，而先有以受克，彼之元神已伤，我受克者，而别有以生我，我之元神有助。凡此皆生而不生，克而不克也。若克我者，先自受其克，而又奚暇克我乎哉。

内篇地12 空破章
空破者，岁破、月破、旬空也。太岁冲谓岁破，月建冲谓月破，岁破，究破而不破，何也。岁君虽有君道，尊而不亲，惟占国事，喜静旺，忌破绝，喜子临，忌鬼临。仕宦值岁，职崇台鼎；词讼值岁，案渎宪司；事干朝廷，喜生合世爻，忌冲克身象。其余克而不克，生而不生，合而不合，破而不破也。
月建不然，万物从令而生杀，其权著矣。建为气之正，破为气之反，十二支分六阴六阳之气。子丑寅卯辰巳为阳，午未申酉戌亥为阴。阳令值阴，阴令值阳，故曰气之反，犹违时而戾也，曰破，破其气也。本爻值破，虽日辰动象变爻生之，亦不能昌。变爻值破，不能生克动爻。伏爻值破，不能为我之用，如器之毁，而无所施也。惟爻值日能实之，或用神旺相，后时符日月，亦能补之。如子月午爻值午日，能实之，即后时待至午日午月，皆可补其损而不破也。破临鬼动皆凶。鬼与白虎并加，静亦肆殃。破而动冲，如不破矣。
旬空者，一旬中支所不及周也。干十而支十二，一旬止轮十支，轮未至者曰空，吉忌空，凶喜空，世空则己谋弗成；应空则人谋难望；身空则祸福咸虚；变空无权；伏空无象；飞空透伏；近事忌现空；远事忌伏空，固已。
抑知空而有用者乎。空凡十有三法，空而无气者六耳；空而不死者三；空而有用者，四焉。春土夏金秋木冬火，辰戌丑未月值水，以及月克、日克、动克、破于月、绝于月者，真空也。无气者，日月动爻不克，安而空也。无克而动伏，日辰复来生之，空有援也。旺相而仅泄气于日，空仅半也，皆空而不死者也。若空而值月，曰建空；值动曰动空；遇冲曰填空。动空而破，动无功也；冲空而绝，冲无力也；非破费绝，斯有用矣。旺相而日辰生扶，曰旺相空，旬内空，而旬外实也。且填空之法，非特日与爻也，忌神不动，元神未戕，待至相冲之日，吉无不利。大抵破绝之外，空皆喜冲，冲而纵克，克不全伤；泄气之外，空尤忌克，克而逢生，生无足贵也。

内篇地13 冲合章
吉事宜合，凶事宜冲，合主事成，冲主事散，前卦六冲，散于目下，变卦六冲，散于将来，前合后冲，有始无终，前冲后合，始败终谐。明冲从纳支，暗冲从地禄，为反吟，皆卦冲也。即一爻而论，岁冲、月冲作破论，不作冲论。有日辰来冲者，有变爻与本爻冲者，有一卦而两动相冲者。日冲之道多矣，爻分动静，动爻遇冲则散，不复论空实矣。静爻、忌神、仇神旺相，恶冲；若用神、元神旺相，喜冲；盖冲之为暗动，即仇忌两爻动，而元神暗动，其生气绵续未已也，但暗动之力，止及明动之半，故又曰半动。静爻休囚，冲之则为半坡，用元忌皆碎其半也。静爻若空，冲之为填实，虽然同曰静爻，其中有墓有冲，胎冲、克冲、绝冲未可执一而论。
墓冲者，辰戌丑未也，不论旺相休囚，冲为半动，空而冲为全实也。胎冲者，子午卯酉也，按十二法，水旺子而胎于午，火旺午而胎于子，木旺卯而胎酉，金旺酉而胎卯也。然仅午日冲子，卯日冲酉，为胎冲；若子日冲午，水克火，酉日冲卯，金克木，又为克冲。绝冲者，寅申巳亥也。申日冲寅，木绝于申，巳日冲亥，水绝于巳，寅日冲申，金绝于寅，亥日冲巳，火绝于亥也。而绝冲之中，申冲寅，亥冲巳，克绝兼并矣。克冲重于胎冲，绝冲重于克冲，兼并者又重于绝冲胎冲。
爻值旺相为半动，休囚为半破，空为半实也。克冲绝冲，空不能实，纵旺相亦为暗散暗动之象。祸福隐然而来，暗散之象，默然以去也，兼并更无救矣。此日冲也。
变爻与本爻冲，即反吟也。本爻值日月，变爻空破不为冲；本爻空破，变爻值日月更凶；本爻空破，变爻不值日月亦凶；本爻又与别爻两动相冲，则变爻虽空破休囚亦凶。盖本爻自伤也，知此则知两动相冲之为散矣。至于合，有生合，我生仍泄，生我为恩也；有克合，用子而见丑，用戌而见卯，彼克我也，用丑而见子，用卯而见戌，我克彼也，克我半凶，制彼全吉也；有刑合，用巳见申，乃成仇敌，用申见巳，直作长生；有静合，用爻与世合也；有动合，动而合绊象也；有变合，变而合助象也，绊则不能动，助则利于变，独卦本六合，遇日辰冲于世应之上，是合而冲矣，曰合冲，亦几成复败，既得复失之兆。若卦本六冲，而辰日或月来合，倾者培之终涣汗也；若两爻本合，如卜婚姻而财官合，卜功名而文官合，卜谋生而子财合，曰自合吉也；而日辰来冲，则忌矣。然不若日冲世应之重，合处逢冲，尤重世应也，数者之中，以吉事论，则墓利于冲，胎旺相者，利冲，克绝旺相，冲如不冲，克绝休囚与兼并之冲，以及动冲、变冲皆散象也。然克绝旺相与动变，倘月建值之，皆不为破，惟克绝休囚与兼并，以及合处逢冲，虽月将照临亦无益也。

内篇地14 会局章
会局以助用神也。子午卯酉，各主其局，用神值一，恰有生墓兼会日月始成。盖物有始有终，生始也，墓终也，子水生申而墓辰，午火生寅而墓戌，酉金生巳而墓丑，卯木生亥而墓未，缺中则无主，失始则无根，惟伤墓藏，力犹存焉。有一卦而三动，用神居一，动值子午卯酉，而彼两动，一生一墓；又月值生，日值墓，变不来伤，变不来空者，曰动会。或两爻动，一居用，一值生，而月生日墓，亦动会。用神居动爻值子午卯酉，变值生，而又日生月墓，或月生日墓，曰变会。变值生而遇旬空，仍为失始，生空而月徒值墓，复位悬终，非特局不真，且休囚也。本卦无用神求之伏，伏用之子午卯酉，恰居动下，动爻之飞支值墓，是伏得长生，为飞生伏，月值生为悬始伏会，更旺相耳。此古法也。
余谓用神既值子午卯酉，则不拘动静，或动爻生之，而日月值值墓，或日月生之，而动爻值墓，或静用之变爻，与本卦之动爻一生一墓，而会日月，皆可曰会。伏用亦不拘动下，能如动下之生墓，亦可曰伏会。要之，会局必期日月有一。日月有一在局而为墓，又有宜不宜，盖本卦之爻，或变，或飞，或动，有一生者，则日月克墓，否则日月不可墓。倘日月无一在局，即三动生墓，全不得为局。日月俱值，而变爻冲用，与两动自冲，及值生之动爻，为变所冲，其局已散，亦不得为局也。

内篇第15 刑害章
损吾之坚，之谓刑。夺吾所好，之谓害。刑分三党，故曰三刑；害及六合，故曰六害。刑像杀伐，八方为西，五行为金，局始以金，位始以西，巳酉丑，金局也，并列申酉戌，巳刑申，酉刑酉，丑刑戌，由是亥卯未并列亥子丑，由是申子辰并列寅卯辰，由是寅午戌并列巳午未，局之递而下者序以克，方之递而下者，自申酉顺及耳，刑之立法明矣。局刑方，方不刑局，三党者巳亥申寅，孟也；酉卯子午，仲也；丑戌辰未，季也。巳刑申，亥刑亥，申刑寅，寅刑巳，孟党刑也；酉刑酉，卯刑子，子刑卯，午刑午，仲党刑也；丑刑戌，未刑丑，辰刑辰，戌刑未，季党刑也。
或曰刑必以三，寅巳申也，丑戌未也，用值一，变值一，日值一，缺一则非。是惑于三刑之义，而不知党刑云三也。又酉亥辰午，自刑矣，他而巳刑申，申刑寅，克而刑为无恩之刑，乃寅受申克，而巳克申。寅不以巳为德，而反刑巳，故曰无恩。卯刑子，子刑卯，生而刑，为无礼之刑，又丑至戌，戌至未，未至丑，历金之前后而为刑，为无恃势之刑。大抵仅于物为弊，于事为漓，身命遇，恐骨肉相戕；婚媾遇，恐门第相压；惟克刑宜避，巳与申合，金长生于巳，又无损也；必金建申日，寅为用，加日月之威始真耳。贵者得之，知吏有权；墓库赖之，如锁有匙，又刑之利也。
六害因六合、六冲而成。子与丑合，而未冲，则子见未为害；午与未合，而丑冲，则午见丑为害；推之，寅亥合而巳害；卯戌合而辰害；辰酉合而卯害；巳申合而寅害。与吾合者，而彼冲之，夺吾好也，害也。害有生克，克害为重，克害世用尤重，生而害稍减，生之恩。克而害更增害之毒。用巳而见寅，仅受生而免疚，用寅而见巳，恶泄气而加刑。余以为，初孕者，鬼刑胎则难安；终讼者，官刑身则多惧；余皆刑不及克，害不及冲，犹之世身卦身。不若世爻卦象之重也。否则如姤、恒、小畜、益，六害卦也，岂遂怖六害之名，而不细察其用哉。

内篇第16 反吟墓绝章
反吟伏吟墓绝皆从动爻变而出也。国事、军务、住基、身命疾病忌之，而身命疾病尤验。反吟有真伪，伏吟有轻重，墓绝有是非，皆以空破日月为别。
反吟墓绝，法根地禄。坎在子，离在午，艮在丑寅，坤在未申，震卯，兑酉，巽辰巳，乾戌亥，地禄位也。卦属从地禄，而不从宫。空破日月从地禄而不从纳支。吟者，悲苦呻呜之意也。
何谓反吟，按地禄子午冲，则离变坎，坎化离，反也。丑未冲，寅申冲，则艮化坤，坤变艮，反也。卯酉冲，则震变兑，兑化震，反也。辰戌巳亥冲，则巽变乾，乾化巽，反也。如无妄之中孚，大壮之大过，天风雷泽内外反吟也。蹇之晋，蒙之明夷，水火山地内外反吟也。大有之恒，天风内反也，遁之观，天风外反也。内外俱反吟者，四十八卦，内反者三百九十二数，外反者三百九十二数，余别系于图矣。
本卦临日月，变卦空破，非真反也。如午日甲寅旬得离之坎，本卦值日而坎空子也。本卦空破，变卦值日月，则凶，以先自坏而彼复有力也。如卯月甲戌旬得兑之震，本卦空酉而震值月也。本卦空破，变卦不值日月，亦凶，以先自坏，不必彼有力也。如日月非午甲旬得坎之离，日月非酉甲辰旬，得震之兑也。或变空破，而本卦未值月日，或本卦值月日，而变未空破，皆不为害。又有本卦半空破半值月日，变卦半空破半值月日者，半凶而轻也。如未月甲戌旬得坤之艮，未值月而申则空，是本卦半空半值也，寅日甲寅旬得坤之艮，寅则值日而丑则空，是变卦半空半值也。若夫辰巳皆空于甲午旬，戌亥皆空余甲子旬，筮得乾巽值辰月巳日，戌月亥日，此全值而彼全空，四偶之显象，更较甚于毫芒，此卦反也。
卦反之忌，论内外。如国事也，内患萧墙，外患贼寇。军务也，己防内溃，敌喜外摇。住基也，内恐旧宅弗宁，外恐迁移匪利。推之捕缉也，内防己误于所往，外喜彼拂其所为。而身命疾病则以乾为父、坤为母、震男、巽女。准之，筮老父而乾化巽，木令木日可忧，筮长女，而巽变乾，金令金日宜慎。占病遇此，虽用爻长生，应助有力亦无救也。
至于爻反，即动变两爻相冲耳，吉凶与卦反同。动爻值日月，变爻空破非真反也。动爻空破，变爻值日月则凶。动爻空破，变爻不值日月亦凶。动爻与卦内之动爻自相冲散，虽变爻空破休囚亦凶。如寅月甲子日占母病得坤之巽，二五爻动，巳父先于亥财相冲，化亥反吟，虽空且不救，况休囚乎。此爻反也。
余谓爻反当作冲论，不必作反论，盖卦反从地禄之支，是暗冲爻反，从纳支是明冲卦反，惟身命为验。爻反所忌者，广也。
何谓伏吟，专以乾震互变名也。如大壮变无妄，无妄变大壮，内外伏吟也。大有之屯，内伏也，姤之丰，外伏也，计共二百数。其义从六壬数来，六壬之月将与时同，则十二支加地盘本位不迁。天盘子，地盘亦子，天盘丑，地盘亦丑，是地盘之支伏于天盘下也。乾震之变，纳支相同，故名，且震木畏乾金，长男事老父，伏象也。纳支同则气分神忒，故以为忌。然若日月在卯，震变乾，震旺无伤。日月戌亥，乾化震，震木养于戌，而生于亥，而与乾为仇乎，惟筮身命疾病不值日月。为长男卜，震变乾，克矣。为老父卜，乾化震，忒矣。此伏吟之忌也。
何谓墓绝，以本卦宫属配变卦之地禄而言。如金墓于丑，而绝于寅，乾兑不可以变艮也。木墓于未，而绝于申，震巽不可以变坤也。火墓于戌，而绝于亥，离不可以变乾也。水土墓于辰，而绝于巳，坎艮坤不可以变巽也。然墓于绝，一值旬空，则墓非墓，绝非绝。或墓值日冲，冲则开，开则非墓。墓绝缺一，如不遇也。遇者卜身命疾病，亦以二老男女为准。筮父母，而乾坤投墓绝，筮长男长女而震巽投墓绝，又无空冲，虽用神生旺，何益之有。
要之，三者皆从动变来，易林补遗误以既济、未济、归妹、小畜、谦、剥、姤、随为内外反吟，是谓一卦之内外自为反也。又误以八纯卦乾遇乾，坤遇坤为伏吟，是伏吟可配而成也。夫动在内，止论内而不及外，动在外，止论外而不及内。纯卦何由相遇，乃又以申变申，戌变戌，为伏吟，似知伏吟属乾震，遂执乾震之纳支，概诸阳卦动变之申戌，是仍不知伏之所以为伏也。

内篇地17  六神章
六神，五方之中星也。古者以兽命官，兹以兽名星。苍龙、朱鸟、白虎、玄武，迁史载之文耀钧云。东宫苍帝，其精为龙；南宫赤帝，其精为鸟；西宫白帝，其精白虎；北宫黑帝，其精玄武。正义曰，柳为朱鸟又柳为鸟注注喙也。孙炎云，朱鸟之口，然则雀飞一星而柳其喙也。参为白虎勾陈六星列于星经，迁史中宫后句非也。玄武一名玄龟，勾陈为麟，惟腾蛇无考焉。六神各司一行，左右前后乃震兑离坎之位，木东金西火南水北也，土斯中焉；其次第则相生，而及帝出乎震，故始木，朱雀继之，勾陈继之，火而附于土者，腾蛇也，白虎继之，玄武继之，爱憎之情，起于生克。山泽焚而虎类狗，川流溢而雀化蛤，龙嬉于海，麟窘于林，盖木畏申酉而喜亥子，土畏寅卯而喜巳午，吉者逢克，虽吉亦伪，凶者有制，虽凶亦微，理一而已。惟腾蛇遇水爻，莫伤，以附土也；值木爻鲜克，以属火也，同类而局。雀值巳午为入巢，龟值亥子为入穴，筮天时曰，巢居知风，穴居知雨，此之谓也。爰察其性木春令而好生，故主善庆；水阴类而象智，故主诡谋；唯雀有喙，哆侈用争；唯虎有牙，残杀肆虐；麟之趾缓行，故多迟，其敦信，土德也。蛇之穴深，故莫测其虚浮，火质也。
于是卜筮从木言，遂以苍龙为舟车，桥梁，树植，而贵宦、婚媾、祠寺、生育，推善庆之义也。从火言，以朱鸟为炉灶、旱热、躁急、赤色，而角讼谏诤文章券牒音信，推鼓舌之义也。从土言，以勾陈为田墓、城垣、州郡、隐伏，乃为伏尸、蛊毒，则于麟之不践生草，不履生虫之意远矣。腾蛇以土言为道路，以火言为虚惊、欺诈、怪异、忧疑，而为绳索为缢广之为粘带缠绵，其肖形舆。白虎从金言，为财，为玉，为石，为刀兵，为武弁，为缟素，而为疾病，为刑丧祸患，为泣，为血，推杀伐之义也。于吉事为胎产，产有破关突阵之象。故虎动则达也。从水言玄武，为隐晦、润湿、川泽、井厕，为阴人，宵小，奸淫，暗昧，隐僻，机画，又为堕胎，皆类其阴而贼也。忌值鬼动，武鬼为盗贼，雀鬼争讼，虎疾，蛇惊，勾滞。龙值鬼动，亦以佚乐致悔也。
六神之用，有大有小，从日曰小，从月曰大，日用干，月用支。龙司甲乙，雀司丙丁，麟司戊，蛇司巳，虎司庚辛，龟司壬癸，故各如其日起初爻也。大六神法，有古有今，咸用支起，岁首而止，于卜筮之月，卦中之支，合于六神，游行之地，则为值。故有值有不值也。古法依伏羲卦位，龙从先天坤位起于子，虎从先天乾位起于午，雀离起卯，武坎起酉，勾陈黄帝之命，六神之宰，发于亥，盖天门也。五者顺行，腾蛇为游神，由虎之午位而逆巳，以狩四方。夫以子起岁首者，遵周建也，今法俱退二位，龙起寅，雀起巳，麟起丑，蛇起辰，虎起申，武起亥，五顺而蛇逆同也。因夏建而迁，从后天卦位以立，较之于古，而今为善，盖适符其属于阳干也，日月之外，又有司时司贵。时用，时干，遇木起龙，遇金起虎，犹夫日也，然而赘矣。司贵者，随贵人为顺逆，益以空合太常阴后六壬贵之，易筮专以日神月神重也，日月之中，复有差等，卜细事姑舍其大，钜事则参观焉，大小合并而偕动，而祸福之徵倍矣。

内篇第18 气候章
阴阳之气，各十有二，气三候，岁七十二候，土于四时之末，主一气已于二气之前先一候。阳生子半，极于午初，阴生午半，极于子初，伏羲圆图，左旋者自下而上，震一阳，离兑二阳，乾三阳；震初冬，至离兑之中春分，乾末夏至；右旋者，自上而下，巽一阴，坎艮二阴，坤三阴，巽初夏至，坎艮之中秋分，坤末冬至焉。长男阳之首，故坤尽震来，长女阴之首，故乾尽巽来，六十四卦分配节候，二分二至四立，各以二卦，余十六气，每气三卦司之。剥复夬姤为阴阳之枢纽，由艮而坤而阴极，由坤而震而阳生，剥余一阳，象兼山地；复肇一阳，象兼地雷。由兑而乾而阳极，由乾而巽而阴生，夬余一阴，象兼泽天；姤肇一阴，象兼天风，消长自然之序也。
文王易，复、姤如圆图，属子午月而卯半之；临属子月矣，巳初之；泰属寅月矣，午初之；大壮、夬属卯辰矣，午半之；乾属巳矣，酉半；遁属未矣，亥初；否属申矣，子初；观、剥属酉戌矣，其故何也。圆图统六十四卦以分阴阳，兹各取一卦之象，以明消长。虽朱子云不可交互求合，然而其理则一，一阳复，二阳临，三阳泰，四阳大壮，五阳夬，六阳乾；一阴姤，二阴遁，三阴否，四阴观，五阴剥，六阴坤，自子迄亥，依消长之序。十二卦世位，适如其数，无差，益见易理之自然。
皇极经世书，十二卦合一元之气候，圆图六十四卦合万古之气候，有以也，夫先天之卦体也，后天之卦用也，故筮从十二卦，于是扩其义，凡世在初九者属子，小畜、贲、节也；世在九二者属丑，大畜、解、鼎也；世在九三者属寅，同人、大有、蛊、咸、恒、渐、既济也；世在九四者属卯，讼、无妄、大过、晋、睽、革、小过也；世在九五者属辰，履、井、涣也；世在上九者属巳，离、艮、巽也；世在初六者属午，豫、困、旅也；世在六二者属未，屯、家人、萃也；世在六三者属申，师、比、随、损、益、归妹、未济也；世在六四者属酉，蒙、需、颐、明夷、蹇、升、中孚也；世在六五者属戌，谦、噬嗑、丰也；世在上六者属亥，兑、震、坎也；世值阳则初爻由子数至世得之，世值阴则初爻由五数至世得之，阳生于子，阴生于午之义，不亦左右逢源乎哉。
于是又扩其义，不拘何卦，不拘世位，以月察爻，验其升降，为用神之助。盖一阳升则六阴降，二阳升则五阴降，三阳升则四阴降，四阳升则三阴降，五阳升则二阴降，六阳升则初阴降也。阴升而阳降亦如至。其月阳升用适如数而值阳，是用神居升；其月阴降用适如数而值阴，是用神居降。然必参以衰旺，旺升更吉，衰降更凶也。衰旺主于月建，春木夏火秋金冬水四季之土当令者旺也；我所生曰相，谓当辅相我也；我既旺，生我者当退而休，我乘时得权，克我者当囚；我克者当死也。我者，指建而言，非握用以论诸爻也。此五行衰旺也。  
而卦候微异八卦。有旺相胎没死囚休废，轮后天之次而行。乾旺立冬，坎旺冬至，艮旺立春，震旺春分，巽旺立夏，离旺夏至，坤旺立秋，兑旺秋分。乾旺则坎相、艮胎、震没、巽死、离囚、坤休、兑废，七卦如之。旺相吉，胎半吉，没无吉凶，死囚休废，凶矣。惟筮邦畿、家宅有赖内为宅，外为人，人立于宅，故位分内外，内旺相而外休囚，宅新而人疚也；内休囚而外旺相，人安而宅颓也，并安地禄之位，以论空绝。余占则不若五行为验。盖卦候值胎没而克，爻不为囚，值死囚而遇日，莫能救；日冲地禄而非冲，月破方位而非破，惟旺相遇旬弗空耳，故曰不若也。
学者明气候之说，按月卦以立卦身，察用爻以剖升降，因四时审五行，以晰旺相休囚，斯已矣。然由必明六气主客之辨。审客气之往来，度去留于分刻，始可察鬼神不测之机。京氏积算，惜未得其传，河洛理数定期日卦爻法，骋臆荧众，假托于邵子，吁可怪也。（圆图六十四卦节候，略）

外篇第1 交重说
交重单折代九六七八也。老阳数九，老阴数六，少阳七，少阴八。称九称六，其说不同。一曰乾三画，坤六画，阳得兼阴，阴不得兼阳。一曰河图天一地二天三地四天五地六天七地八天九地十。一二三四五生数也，六七八九十成数也。生生之谓易，故用生数，参天两地，一三五叁而为九，二四两地为六也。一曰卦六十四，是衍八矣。蓍四十九，是衍七矣，余九六发挥为爻。三说于九六通矣。
二少之数，何所依乎。或曰用成数也，阳顺阴逆，顺而进至九而极，逆而退至六而极，故称老，进退未极者称少焉。虽然九六自然之定数，奚待顺逆进退而后成哉。余谓太阳居一，少阴居二，少阳居三，太阴四，原用生数，五居中宫，河图四面生数，惟一至四阳无与并纯阳之象。偶复乘隅，纯阴之象，故一四为太三二为少，而九六七八当从朱子十数除算之说。。。

外篇第2 世解
王者易姓为一世，父子相代为一世，一爻阴阳异遂易体更名有新命之义焉。本卦由前卦变者也，有相代之义焉，前卦之变在此一爻，本卦之成在此一爻，故为世所居，卜所主也。纯卦世居上，盖必待上爻阴阳定，始知其为纯不纯也。宫次卦由宫首之纯卦变其初爻而成也，故世居初，三卦由纯卦变其二爻而成也，故世居二，递迁而上，四五六卦皆由纯卦而变，其三爻四爻五爻者也各如其变者以居，至于起卦无可变矣，若往而变，上爻则成对宫纯卦之象。若就五而变，仍成本宫第五卦之象，乃由六卦四爻而变，是卦又因四爻成也，世爻又居四。地八卦更退而变六卦之三爻，又因三爻成也，世又居三。一宫之中阴阳变化、升降往来，其象昭焉，且六爻兼三才而两之业，世始于外之三爻止于内之三爻，所以备三才也。孔子云易有四易，初世一世为地易，三世四世为人易，五世六世为天易，游魂归魂为鬼易，鬼之云者，变而莫测也，系曰游魂为变，其此义也夫。

外篇第6 说互
筮取互象，古法也。孔子系易，不言互，故程朱亦不言互。梁山来氏据孔子之论中爻二四同功，三五同功以为说互，一卦一爻必以互释，岂知系云二多誉四多惧，三多凶五多功，止就二四三五论，未尝言二四与三成卦，三五与四成卦也。蓍卜可以取象而钱卜取用，尤不足凭。盖飞伏变俱无用，爰察干化，干化无用后索互，按六十四卦中飞伏无子者大过，无妻者中孚耳，一卦变六十四卦，两卦动变中又止各十有五卦无用，乃恰值之而化用，复虚是神之不我告也。更宿诸互，不亦愚乎。
互卦之用，不取互之纳支，惟以二体所属配诸六亲。中孚水为妻，大过火为子；无动之互，中孚互山雷颐，大过互纯乾，无用也。有变之互，中孚外卦就本宫三四五爻互艮，内卦则于姤得乾金也。遁革咸小过得巽木也，屯得坤土也，睽履互火，蒙涣互雷也，大过外卦互乾，内卦则于遁，小过得巽木也，否晋损中孚得震木也，观颐得坤土贲互坎水，随互艮土，大畜升井互兑金也，皆无用也。有用既不用纳支，则为虚象，不受日月动爻之伤，互之二体自相生克，夫中孚之水，艮土克之矣，占者皆有咎乎。大过之火，转克乾金矣，生用克用者何在乎，且艮土中孚兄弟也，乾金大过官鬼也，兄克妻用，犹曰有悔，子伤父，元何所取义，岂其曰子生而父损乎，抑曰生子不孝乎。或曰互依地禄之位，亦究空破生克于日月动变之中，夫地禄坎子，离午，震卯，兑酉，可以言月破矣，而戌亥之乾，未申之坤，辰巳之兑，丑寅之艮，一卦而兼二位，岂其曰半破半存乎。戌亥辰巳，可以言旬空矣，未申丑寅岂其曰半空半实乎。反吟墓绝论半空半破者，凶象。既昭欲减其害，兹则无象之可言也，即据历以四卦，专属寅申巳亥，巽木也，巳火也，而值水日，生木乎，克火乎；坤土也，申金也，而值火日，生土乎，克金乎。虽大过中孚取用于互者，止坎离二卦，其理不可挂一漏十也，然则互用不足凭也，明矣。无已或不依地禄，止论五行，察乎日月动爻，有生克而无空破，然终为穿凿之论也。愚谓如占婚遇中孚无成，宁假深索，余占既不得用，则当如余所谓无定之法求之，中孚之占止于婚病，大过之占多于中孚。占行则游魂不归也，占产则大象阴包阳生男也，占嗣续二爻动当晚得，枯杨生稊也。五动生弗育，枯杨生华也，卦体卦辞，在在可徵，何必鳃鳃互卦哉。易林补遗又云，伏变受伤，仍究其互，夫伏变既伤，凶可知矣，而复索互，是必求吉象而后已也。或曰六爻皆静，伏伤亦互，诸书云然。盖误于来氏易也。系辞论中爻曰，亦要存亡吉凶，则居可知，要者约也，居者归也，学易者欲要其存亡吉凶之所归，玩中爻可知也。来氏以亦要二字作句，云要腰也，如身之腰，言中爻也，居者不动之谓，玩中爻则不待动变，而知存亡吉凶也。夫伏变无用，互且莫凭，静用而伤，而复求乎。故曰误也（干化者中孚纳丙合六辛日月，大过纳庚合六乙日月。一卦变为六十四卦，一画变者六卦，两画变者十五卦，三画变者二十卦，四画变者十五卦，五画变者六卦，六画俱变者一卦，合之为六十三并本卦不变者六十四卦也）。

外篇第7 说卦
图书出而数明，数生于象也。奇偶积而体成，象生于数也。卦名既立，于是乎有德有义而实筌乎象。离利佃渔，益利耕耨，噬嗑利交易，涣利舟楫，随利车马，豫利防暴，小过利杵臼，睽利弧矢，大壮利宫室，大过利殡葬，盖取义也。乾键坤顺，德也；乾马坤牛由德而推，乾首坤腹，因体而合，以及旧传第十一章广八卦之象，皆筮助也。
若夫军事得豫，利行师也；夬不利即戎也；国事得泰，君子在朝也；否任佞容奸也；仕宦得临，容保民也；行役得复，闭关也。乾行键也，坤利西南不利东北也，利有攸往，利涉大川者吉，不利则凶也。讼狱得噬嗑，明罚敕法也；丰致刑也；中孚议缓死也；旅明慎用刑，而不留狱也；解赦过宥罪也；忧患得革，戒不虞也；既济思预防也；婚媾得家人，男女正位也。卜居得剥，厚安宅也；卜师得大畜，识前言往行也；兑讲习也；欲为人师，得蒙，童蒙求我也；酒食得需，宴乐也；诏音词牒得姤，施命诰四方也；巽申命行事也；朝觐封奏得泰否，上下之交可知也；晋受大赐而被亲礼也；文教得观离贲，以文化也；坤为文为柄也；X劾得大过，遏恶扬善也；开创得屯，造草昧也；凡此或以彖辞，或以卦辞，偶举一隅以明用易之道。
而至于凭以断者，蓍则依古法，视爻之动静。钱则以京法，视用之兴衰，然恰值其卦，而用神无吉无凶，亦可凭之以断，盖不可泥，亦不可废也。诸书又略用神，而专取卦者，如婚姻遇咸恒泰，若非合冲变冲，虽财官衰陷，随墓助伤，无害焉。咸二少相感，夫妇之始也；恒刚柔相应，男女之正也；泰天地相交，阴阳之宜也。天时遇乾离晴，坎兑雨，不复以父母子孙为晦霁也。京房以萃为缺数，则财用无凭；填塋值纯巽纯坎，为犯风水，而冲则世用虚置，斯皆切理。然而论天时浅矣，或曰婚姻恶睽革解离，虽用化吉亦凶也；出师遇明夷，覆军，遇坎蹇困防围，不复论子官也；填塋遇蛊有蚁，井有泉，明夷有伏尸，非此而后索世福以为用也，斯皆泥其名之丑也。于是功名忌屯蹇，而喜晋升矣；书年喜丰而恶损矣；谋望遇困否，曰弗遂矣；防害遇明夷蛊损，曰有患矣；行役遇坎艮明夷节，曰伤矣陷矣，当止矣。夫名丑者尽人畏之，名好者岂随事知祥乎。
屯难也，蛊坏极而有事也。毕万筮仕于晋遇屯之比，子孙复为诸侯，盖初九利建候也。公子重耳筮遇屯之豫而有国，两卦彖辞皆建候也。秦伯伐晋遇蛊而获晋候，盖六爻不变，本卦彖辞乱而复治之象。左氏以内风外山，彼山有木，战及于秋，我落其实象，其必克是，又舍辞执象而知吉也；以是知泥于名者非也。若夫鲁穆子初生遇明夷之谦，知先奔而归，为祀卒馁死，盖初九之辞，其凶已著，曰明夷于飞，伤而飞奔也，垂其翼不远翔，当归也，三日不食，馁其死矣。主人有言，昭子即位，朝其家众欲竖牛也。崔武子娶棠邑大夫妻，姜同姓也，筮遇困之大过，后崔成崔疆作乱，武子出告庆封，封攻乱者而姜自缢，及武子归，见姜死，亦自缢，此正入于其宫不见其妻也。若二者筮遇吉爻，乌得以卦名恶之哉，且夫婚姻恶睽离，吾之所由来矣；晋嫁伯姬于秦，遇归妹之睽，外震变离，震男也，夫动有变，乃致睽离应秦获晋伯而姬欲自死也，岂止归妹卦虽主嫁而兑下震上少女而从长男，情悦以动，非正也，且上六爻辞已明。古者妇助祭筐筥，实以苹蘩，而诸侯卿大夫躬割牲礼也，无实无血，祭祀无主，夫妇之道乖矣。一爻动不论之卦之辞，然即以变辞论之。张弧战象也，脱弧欲伤复释也，继乃不以为寇而以为婚媾。秦与晋平也，变乃事之终，爻辞著矣，乌得以变睽变离，遂曰非婚姻之宜哉。
若论卦体六甲男女之占，专之损益颐中孚与纯离，阳包阴当女；咸恒大过小过与纯坎，阴包阳，当男也，凶吉仍视用也。若论卦义，科第得乾震首出声阳之义也；讼遇坎为陷，为加忧，为血卦，为多眚名为桎梏也，是虽可从，然必兼用，以定休戚也。乃或以大壮与夬曰得理，明夷为禁，蹇为难，无论生克，占讼忌之拘矣。又畜牧遇噬嗑鼎颐则烹；家宅疾病，遇震棺巽椁为忌；以至蚕遇蛊而收，曰虫聚皿也；胎遇涣而实，曰腹怀人也；抑何谬与，若夫离咸与艮，蚕有损也；父母病忌大过，防害忌小过，婚姻喜节，诸书有之，未得其解。又曰春需蒙夏观蛊秋剥节冬旅临，名灭没卦，与明夷观贲需临丰夬蛊同人大畜十卦，占病则死；又艮塚坤墓备于衰年，未济归妹筮诸壮岁，谓为非宜，夫病者死生系乎用神，其用旺无伤云不起乎艮坤之说固陋。诸卦亦无必死之理也，至于以八卦分官职差可存之乃婚姻也，而分为容德，岂果得坎者性险面陷，得离者性燥面赤乎，果而何不曰得离为大腹，得巽为寡发，为广类，为多白眼乎。又乾兑为祠庙，震巽园林，坎江河，离市肆炉灶，坤艮郊野丘陵，鬼动何宫知厥病由，而行人罹患同推，又艮覆碗，舟覆之象，语皆不经，当弃而不问也。归魂游魂，说者纷矣，出货财旺值游魂，宜行；衰值归魂宜止。胎产官空值游魂，鬼动化游魂，产之先夫当出也，此兼用而言也。与夫行人已出者，游魂无定方，归魂不越境，皆合理也。若夫嗣续，曰归魂去而复返，游魂变更无定。疾病曰游魂归魂，病于途者弗忌，余忌焉。行役曰归不利出，游不利归。仕宦曰归魂仍复旧任，游魂长履新途，是则泥归游之名，与泥卦名者同诮焉。

总论
京氏之占，老少本诸策数，奇偶立而卦成，纳甲子于六爻，辨喜忌于生克，穷显微于飞伏，配六亲，观六神，瞻日月，区气候，位五星，降列宿，彰往察求，三才之秘，局于指掌。其进退以几，而为卦之主者谓之世，奇偶相与，为主之相者谓之应，度事因人，以注神明，宰庶物者谓之用，静无为，动有力，吉变凶，凶变吉，世用之恩威倚乎动，归宿存乎变，反吟伏吟墓绝自变而来，卦之凶也，世曰助伤，变曰退气，动曰散，用曰死炁，兼世用动变，曰破，曰空，曰绝，曰克，曰泄，曰刑，曰害，曰休，曰囚，曰死，兼世命卦身，曰随鬼入墓。何谓吉，日值建，日值日，曰生，曰合，曰旺，曰相，曰会局，吉凶无常者，动也，冲也。有是非真伪者，墓也，空也，墓绝也。吉事所贪，凶事之所畏也；凶事所慕，吉事之所憎也。凶而利用者，忌神会局化元也，官生父也，勾利田，虎利产，医克世也，行人冲，六甲冲与空也，吉而当惕者。子利于病，为夫占则克用也；为父占则戕元也；福德仇仕宦也。《系》曰变通莫大乎四时；悬象著明，莫大乎日月，旺相休囚死，四时司之，空以旬，破以月，散以日，助伤随墓以日也，日月之绝始真，生乃强，克倍厉，值之合之，恃而不恐，会局局始成也。日尤重绝，月尤重克，卦止六十四，动变成四千九十有六。日月运行，一寒一暑，斯极乎数，而不可穷以纪矣。求惟诚，断惟灵，以德应，勿占险，筮之要也。渎不我告，窒不能听，弗修德，行险而占，凶事吉呈，神其讽乎。
钱蓍一理也，请论蓍骊姬之立，龟凶筮吉，从筮而凶，筮岂逊龟，既卜而筮，渎非诚矣。敬仲得观之否，代有齐，巽变乾，木入金乡，当往而伤也，乃四为诸侯之乎。乾有国朝王之象，故贵乎能断。晋献宫筮嫁伯姬于秦，不吉，及秦获惠公，惠公曰，若从占，吾不及此。韩简侍曰，杀嫡立庶，先君败德，勿从何益。鲁宣公妻穆姜淫骄如欲废成公，事觉幽姜于东宫，遇艮之随，艮其腓，幽不出矣。史媚姜曰，随其出也，姜自以为凶，元亨利贞，有四德者当之，无咎。妇而淫乱，知必死也。南蒯以费判，得坤之比，惠伯曰，中美能黄，下美则裳，元者善之长也，中不忠，下不恭，弗美甚矣，非善安吉。故曰，易不可以占险，夫事必衷于道，仲尼曰，天下之动，贞夫一，惠吉逆凶，不疑何卜。晋文勤王道之贞也，乃筮而后行，筮如不吉，君臣之义岂遂辍乎，是故圣人作易遇法戒于象数。曰贞吉，贞斯吉也，讼则曰不可成，不可长；震动也，动易招损，故曰恐惧修省，曰震行无眚，学者欲师京氏，玩吉凶之情，审得失之故，清其心，穆其气，精义入神，而又洞乎圣人作易之意，成人之美，勿成人之恶，于斯道也，无大过矣。

筮杙凡例2
* 占验务握用神，故揭于章首，次标诸象。
* 书中言用者，用神也。空破绝散统曰坏。休囚死统曰衰。言旺则统相，言生则统扶；随官入墓曰随墓，助鬼伤身曰助伤，合言之曰随助。命墓世墓身墓曰三墓。贞冲悔冲合冲曰三冲，皆省文也。有忌此不忌彼者，则分晰以注。
* 理一分殊肆用不馈各此详彼义从其重责注详见某章。
* 章区类分，开卷可索，有因类附入者，如鬼神机兆之附家宅、延师、卜馆之附功名、蚕桑、畜牧之附岁事，虽御繁以简，仍无乖本义。
* 卦象难行概行谱注，内多已验者，不欲自矜其学，皆浑言之。
* 旧说多俗臆不胜其辟，间附数条，若以存为辟圈外以别之。
* 星煞虽轻，亦可参验，附横图于后，亦有摘注章内者，学者便之。
* 卜书多造骈语歌诀，最足障理，且有衍为数十章百余章者，榛芜满纸，蹊间茫然，更于每章泛论数语，以肇其端，尤属鄙陋。是编悉归简朴。
* 观象以九六为用，所谓吉凶悔吝生乎动者也。取断以因时为义，所谓神而明之，存乎其人者也。筮揲以诚信为本，所谓默而成之，不言而信，存乎德行者也，占者无贰，以二无参，以三占之者，无敢戏渝，无敢驰驱其庶几乎。
* 目次推本经义，太极既分，阴阳定位，故万象之占，首序婚媾；有夫妇，然后有父子，故次诞育嗣续；有夫妇父子而家道成矣，故次家宅；家道既成，生人之事立矣，而四时之吉凶存乎数，故次岁运；养生者必先衣食，故次岁事；岁事资乎风雨，故次天时；天时丰而财用足，故次理财；财不可以独理也，故次用人；有其财者，物必备焉，故次备物；物备而赋役兴矣，故次徭役；役贱也，贱不可以不贵，故次功名；有功名则有行役，故次行役；旅焚其次，丧其童仆而逃盗是戒焉，故次逃亡盗失；恶不可以不惩也，君子以折狱致刑，故次讼狱；讼必有众起，受之以师，故次兵占；兵危事业，治乱繁焉，故次国是；圣主在上，民无疵疠，民生之疾痛，不可不拯也，故次疾病；葬藏也，物必有所归藏也，故以殡葬终焉。

分章第1 婚媾章
男家占女，以财为用，女宅占男，以官为用，而世应兼之。男占女宜世阳居外，应阴居内；女占男，宜阴世内降，阳应外升，反是则为相背，即世应阴阳得位，而卦值纯阴纯阳，亦非全美。
成败。财官两现，兄子俱静者必谐。官空难就，动空难成，应空彼有悔心。世空我无从志，虽有财官无益也。男占女逢二官者，二家争聘。女占男，逢二财者，两姓争求。合而冲，将成忽败。冲而合，始败终成，即成亦主夫妇将来有散而复聚之事。总之六合主成，六冲主败。
吉凶。财官俱旺，阴阳得位者偕老。女占而官临空破，终泣孤鸾。男占而财逢绝散，终悲双凤。男占而女命随墓，女占男而男命随墓者，主夭。此吉凶之大也。他如财化财，官化官，将来夫妇有二。男占女，财官并现，而又财伏官下，其女必会经受聘。未字夫亡者，财变鬼，鬼变冲，妻当有疾。官化空化破，夫必多灾。男占官动，女占财动，夫妇不合。助鬼伤身者不贤。子临绝地者，艰嗣。女占财动，更损公姑。此虽非婚姻吉凶之主。然见此象，亦应人事。
门第媒妁。男女占俱以应爻为门第。间爻为媒妁。应临青龙为善门，临贵人为宦族，旺相则富，休囚则贫，空破无主张，破绝多冷落。阴应动断自闺中，阳应动主于家长，生世者笃亲情，克世者寡戚谊。至于父爻为主婚之人，凡占无父，必系族党主亲，非父母意也。若夫间爻近世为我媒，近应为彼妁，空散无力，破绝无情，生旺多赞襄，克冲多欺诈，独动多变更，复察临六亲六神何在以断其人，彼此皆然也。
婚姻婚期。问地视乎卦宫，用神在内为近，在外为远，亲宫为本地，外宫为他乡，坎北离南，诸向可天推。问期视乎生合，年月为迟速，用神之长生帝旺，空填实破之期，是也。
附赘婿纳妾奴配。赘婿同于继嗣，子为用神，空散非入长之托，破绝非成立之人，旺实为贤，动冲不定。若婿自问卦，冲应坏克世、游魂，妻家不可久托也。纳妾视其所重，重色用财，重嗣用子，或不谐而问去留，克世则宜去，命随鬼墓者夭，贞冲合者散。如为婢仆配婚，与收买奴仆，俱用财爻。散空破绝命墓三冲，皆不我助。至于娶离妇，谋强婚，归妓女，欲再适，遂私约之类，虽曰同占，最忌鬼动，然事涉奸邪，神明不告，慎勿以此亵占也。
附辟谬。咸恒节泰之占，睽革离解之凶，前筮杙辟之矣。诸书又云，占才貌者，男官女才，视值何宫何神何爻以断之，皆俗说也。如云用神在乾宫，貌则端也，才则高也，似矣；使临白虎，将又断为武勇乎，复值火爻又谓之能文章乎，此矛彼盾，将何所执。故前筮杙亦辟云，在巽者尽寡发广颡乎，在离者尽为大腹乎；至于列曜之占，更不足据，如云用值咸池为淫陀，罹为悍，试思婚姻缔结之际，代筮者能出此荒诞之言，自矜神卜乎。余姑举一二端，为学者辨，可废其余矣。

分章第2 诞育章
子孙为主，胎养为凭，财为孕妇。惟子为母占用兄弟，不用子孙。未胎而占孕也，喜青龙天喜发动，子伏无妨；间月而占胎也，喜子孙旺相生扶，坏则非实。兼察胎爻，若卦中及年月日时俱无胎，支虽有子爻，亦不足据。
辨男女。首论阴阳卦象，如坎、咸、恒、大过、小过谓之阴包阳，离、颐、损、益、中孚谓之阳包阴，六爻总象相包者八，内外各自相包者二，共得十卦，阴包阳为男，阳包阴为女，占此不论子孙现伏、有无动静、当位不当位，只据卦象断之。夫阴阳间隔者不生，故诸宫之杂卦不与也。孤阴孤阳者不生，故卦之乾坤不与也。外此悉观动爻，阴动变阳为男，阳动变阴为女，若两爻动，主上一爻；三爻动，主中爻；四五俱动，主阴阳属多之爻；六爻齐动，主内卦变爻，恰有子动者主子爻；或六爻俱静，取子值单为阳，值折为女；若子两现，用其无伤者，飞无求伏，子值阳支为男，阴支为女（不论单折）。伏子再空又推互卦，二与四互，三与五互，不用十二支取断，只以互卦内外二宫所属配本卦宫属断之。乾坎艮震为男，巽离坤兑为女（如巳月甲子旬辛未日占得归妹，六爻俱静，虽伏亥水又值旬空，何以断其男女。互成既济，取坎宫属水配兑之子孙，且坎为中男，当得男也，余互仿此）。若辨双胎，本卦两重子现，俱临旺相是也（如火土月日得未济，六爻安静，辰未两子俱旺相，当怀双孕而内卦阴包阳，外卦阳包阴，当主一男一女，且阴先阳后，当女先产男后产。黄金策云，遇双孕卦，若一子旺一子空，一生一死，余谓既空其一仍当从一子断）。程氏云伏虽空破不必他求；易林补遗云互再无子，其孕或虚；黄金策云子爻属阳而衰亦女，属阴而旺亦男，又云男女必以阴阳为准，其衰旺不过分婴孩强弱耳，又云占得男卦生女，女卦生男，谓之反兆，主儿殇；程氏云大有、乾、剥、同人主双胎。
定产期。远占月旬近占日时，胎值空亡，世临胎养之日，卦无胎养亦取冲空胎养之日（如申建丁未日得艮，申子金也，胎于卯，养于辰，当酉戌日时冲产。虽卦中无卯，至己酉日戌时生男果验）；卦无子者待子值日（如午建甲寅日得大过，飞伏无子，果至庚午日生男）；有子休囚，待兄值日，或子长生日；子临绝处，待生扶日；子现空破，待填实日（如午建癸巳日得姤之鼎，亥子之午胎现空，申爻独动，申乃子之长生，是日申时似当产矣，孰知子绝于巳且实其空，必待次日甲午胎空日申时始产）；子投日墓待冲开日；白虎发动，卦值六冲，更速。定月定时亦然。黄金策云子与胎爻冲克身世则速，生世则迟；子动胎静，以子定日，以冲胎定时；胎动子静，以胎定日，以子冲定时；或云财为产母，以世爻之支，数至母长生日产（如木财应在亥日之类）。
孕妇。概占用财，为母占用父，孕妇自占用子。用旺鬼静者吉，反是难产。遇本命随墓更凶，而概占忌父兄动、财空破、与化兄也。孕妇自占，遇助伤亦凶；鬼若空破，又得吉神生用，可保无虞；如鬼动又来冲克身世，子又临墓绝终凶。胎临鬼，主孕妇有病；鬼化子，胎前病；子化鬼，产后病；鬼伏白虎下，龙伏鬼墓下，主夫病而妇产，官空动化游魂，主夫游而妇产。未及产期，预占遇合冲，前后冲，胎空子破，虎动主堕胎。盖卦冲则不缔，胎坏则不坚，子破则不成，虎动为血神也。若子孙旺相，则无伤；足月反利，胎化鬼亦堕，或产死胎。问何故堕胎，则凭六神。胎临武，由色欲；虎由病；雀由气怒；勾由蹼跌；蛇由惊吓；临伏财由劳伤。
婴儿。子孙为用，喜兄忌父仇鬼，财动泄气，子化空绝及化忌临破，必多灾病；助伤临绝则凶，倘遇生扶可救；若本用再空，终难育矣。占兄弟用兄，其喜忌由此推之。凡用神无伤，临贵人青龙者寿而贵。

分章第3 嗣续章
子孙为用，动旺者早得，伏衰者迟存，化空逢绝者有子而多刑克，飞伏俱空动变无子者艰嗣。世空则夫不能育；问妻应空，妻命无子；问妾财空，妾命无子；问何妇可生，视兄爻所属命氏（命者其妇本命，氏姓也）；子现于外者，利于外升；临元武咸池者利于婢妓，此有无之辨也。若卦当有子，问在何年，旺者值胎养之期，衰者值兄弟之岁；卦无子待子值之年也。
承继。亦用子孙，兼推应象。子旺及生世，克继家声，六合更吉。世应皆动有变更，三冲无终始，游魂多反覆，空散非肖子，随墓多夭折，父官动多灾病，且有口舌争讼（父兄齐动则无虑）。僧道、授徒、朋友、立孤，亦同此义。
出继。嗣为己子曰承，与为人后曰出，亦用子兼应。子旺应生世者吉，应坏克世者不利。子随墓，卦三冲，官鬼动，与承嗣同占。归魂有归宗之象；若慕利而继，财空则无所得。继子自占，并用父，父兄将弟出继，则用兄爻。
收养。怜彼之无依而我欲收养者，若身之无主，而投养于人者，妇女用财，尊用父，卑用子，远宗外姓用应，俱忌用克世，驾鬼伤世者更甚。复察临何神，以断其人，详占与承继法通。
附更名顶籍。以世为用，官为凭，凡改姓名，与顶他人户籍，忌六冲。世空破散，及官空无官皆不成。若在官顶补姓名更喜官旺。顶人艺业，喜财旺，俱忌克世，带朱雀防争讼，反是皆吉。

分章第5 岁运章
占一岁之休咎也，世爻为主，世身为辅，鬼动为忌，吉凶著象，而趋避明矣。推岁占之法，可以月占，可以日占，其理法同。
大象。世旺身安，鬼静为吉。岁月喜合忌冲（如巳世逢亥月不佳，酉世逢辰月大利），再观用象（如问名用官，问利用财爻之类），论现在之月日，旺成衰败，断将来之月日，合得冲失，世逢空破绝散，凡事多屯，虽诸象用神生旺，未为全吉。随墓助伤，防讼起而疾作也。身为长男，忌伏吟为中女，忌反吟，余不忌。
爻鬼。鬼动何爻，何人不利（子化鬼，卑幼灾；兄化鬼，手足厄之类，此重独发，余不论）。世鬼动，防己招灾；应鬼动，防人贻累；间鬼动，防波连。阳速阴迟，旺大衰小，再加星煞，以符其事为断（如待咸池为女祟，带天贼为盗惊）。
卦鬼。鬼动与乾，为朝廷、寺庙，为西北方，为坠马，折舆之忧。鬼动于坤，为老母为文章为土田丘墓之咎。动震为羽客，为舟车为旌旗为武事忿怒之戒。动巽为悍妇为园林为贿赂为鸡鸣之殃。动坎为江河为业棘为盗贼为酒食为心病耳病之患。离为目昏为腹胀为戈兵之灾。艮为童稚为阍寺为狗啮虎惊之由。兑为妓婢为尼师为谗佞为失言之害。应何月日以鬼所属之支值期为断，而衰旺冲合仍须参以活法。
附占终身。古法大限起本卦之初，终变卦之上，无变求互。五年一位，六十年周而复始。小限起世爻，一年一位，十二年一周，此占于婴孩出生时然也。及其少壮，则以筮之月日起大限，而小限从筮日之节气算至明年节气为一年，其喜忌大小限同。
愚谓一数而断终身，究非确论。盖生人百年，甲子一周，而后其吉凶等于初生乎，小限一位一年，数年前为吉为凶者，数年后仍蹈其辙乎。或曰当以大限小限岁君相参以断。盖大限或凶，小限能救，小限或吉，岁君为殃，绝而逢生，无而忽现，有而复伤，庶几变化不居矣。
愚谓必以岁运为主，岁运之喜忌既定，次详大限次详小限，坚其休咎，或功名寿考，专指一事而占，合大限小限岁君以察元忌，断其蚤暮（如己丑寅建庚午日，己巳命占贵得损之剥，卯官发见当第辛卯当大限巳文贵化未兄弟小限三年在子是岁失利后，甲午榜大限在卯，小限亦在卯，乃元神之乡，其年终式），再加星煞以明辅相（如丙戌子建戊申日，戊午生人占身得小过之艮，世命投墓，本主寿夭，其午上有天贼元武羊刃大白虎之临，后戊子季秋为贼所杀。倘身命求贵，官临日月而同白虎羊刃，则兵权可握，故星煞六神宜活参），若无所把握，概欲一数中六亲亏全，逐年休咎，期其券合，吾未敢闻也。

分章第8 理财章
皆以财为用神，喜合忌冲，因事而求，偶兼他象，无本者兼用官，而挟货者忌之。京房易传云萃卦为缺数。
商贾。财逢合则遇，逢冲则起。入货宜财衰，更喜世克；出货宜财旺，最忌兄兴。概占货价，旺贵衰贱也；问何时得财，绝逢生，空破遇补；无财待财值之期；财太旺待入墓之日；化进者日增；化退者日减；化生者厚；化克者薄；财旺值游魂宜行；衰值归魂宜止；六冲宜改图；六合宜坐守；财临世宜本地；临应利他方；值间爻宜中途。问置货之宜，财衰于内外以分远近；衰变旺，价先屈后伸；旺变衰，先贵后贱；卦无财而财且衰，贱不得买；卦无财而财且旺，贵不能买。何方为利，生世之所也；出货何方为利，财生之所也（独发论官，两见论属）。何货为善，财旺用财属；财衰用子属；以五行六神而考之。玉石金铅之类，金也；蔬果滕竹之类，木也；鱼盥之类，水也；陶冶丝布之类，火也；五谷之类，土也。临青龙吉善之用；白虎丧屠之用；腾蛇出入之用；勾陈田地之用；问者意属何类，然后以象像之。囤积视乎其欲脱于春者，喜木；财脱于冬者，恶火财；倘占时财象已伤，后虽遇时亦不利。
杂利。借贷忌应空、财空及克世，间逢空绝，居间无力。日辰冲应，再临朱雀必有扰沮。募资则忌三冲，应坏及克世，财空，俱有失（寄货同占，且财化水，恐湿漏；化火恐焚焦；化玄武防侵盗之类）。厘肆之业，世动己变；应动人欺；世克动财，寡利；三冲兄动，不久；化鬼化兄，耗散。订会类谋事，贞合冲，世应空，应克世，财官陷则不成。问会何时成，何时得，财当日月为佳（如寅建乙卯日不会成否，得丰之离，财爻在午，午月方成。又如酉建丁酉日卜庚子日摇会，得否，得水地比，财爻值日，是日果获）。索捕忌应克世，财化鬼则无望；鬼化财，必经口舌争讼而后得；觅物忌世空；僧道缘寡，忌应空，巫医优倡之类。尚名誉，兼用官。淘沙掘藏之类，宜财伏而土动；土木针镂机织之类，宜财临变爻，复值日月为吉。公门趋利，及弹铗之游，官空破则不利；樗蒲之戏，应克世则不胜（财旺亦失利）。

分章第9 用人章
治国持身，用人为务。生克以分向背，而物无遁情矣，用疏以应，用亲以亲，用贤以子，用交以兄，用仆以财，而应皆不可病也。用神生世为良，克世为奸，空则无能，破不一向，散不我用，绝不任劳（空破绝散虽生世，不美）。推六亲之义，父母为才能，兄弟为诡诈，子孙为善良，妻财为术技，官鬼为强梁；子化官，先忠后佞，官化子，先义后奸（亦必因生世克世为，后分吉凶）。推六神之义，凡用神带青龙生白虎生世为刚直，克则粗厉；带玄武生世为智敏，克则巧贼；腾蛇生克，分损益之虚浮；勾陈生克，分善不善之迟滞。若问厮养备工之流，专求应象，欲其来，应受克则否也；欲其去，应克世则否也。命墓则多灾病，三冲则无始终，应空值游魂有逃亡之变，应破值归魂有回赎之嫌。二官二父，事或两头之繁，惟应旺而生世合世为佳也（奴仆婢用妻财与此同推）。

分章第12 功名章
文试用文，仕宦用官，然而得名在我，世不可空，主试在公，官不可失，用文者时兼乎官鬼，用官者还凭乎世应，大小武试俱用官也。
考试。文书旺相，生扶为吉，小试可进去，科场可获隽，文书两现并值日月者，大小冠军，此大象也（又古法占科第逢乾震乃元首声名之象）。文现而日月不生扶，飞而无功（如未建辛未日得渐，虽有午父，日月无情），文伏而值日月，伏而有光（如午建戊午日得大畜，午文虽伏，俱临日月），用绝逢生，已业复录（如申建乙巳日得震之随，戌文临绝地而申官独动化文，恰值长生），得令者成名（如卯建丁亥日预占秋试得大过之井，酉月乃试期，官临酉位，亥文又月相），违时者不第（如寅建辛亥日预占春试得师之坤，卯月乃试期，恰破酉文又克辰土官），盖预占必逆计试期之时令也。惟文书值建值破不同。盖文今值月建，后虽逢破不为坏；今值月破，后虽临建不为美，故不可泥。若诸生小试，文既旺加以官持世，财旺而静，兄不动，可以食饩。化进则优等，化退则后名，兄动财空，优而不饩；至于廷试，则入仕版矣。古者先官而后文，二官并值日月，可以抡元；文官俱旺，必选清华。或岁君或五爻来生，当蒙召对。子动恐难高显，官伏动扶，得位而未任；世投月破，临试而多阻。文官俱坏，又随三墓（命墓、世墓、身墓），有不测之辱（或主疾病）。财动临白虎，有制丧之忧（小试同）。两官两父，旺则连登，衰则再试，官绝逢生，有新例之擢。文衰得助，有考选之荣。卦六冲，试期多阻；合冲，临试有变；悔动得名而失事；助伤名成而疾生；卦二分两适而两就（如地风升，风地观之二分）；兄动有夺标之嫌；子动多关节之辈；财动多贿赂之夫。凡此数者，求名所忌。然得官文俱旺，亦无碍也。
问何年发迹。官衰待旺年，文衰待补年，两现一衰待强其衰。官文俱伏，待露其用。世空待实也。何时考试专察官爻；何时发案揭晓，并求官文。问大收录遗，官散则不收，克世则遭忤也。
仕宦。专用官爻，值日月为上，动旺生合俱吉，空破绝散者凶。子动防降调，兄动防减俸，化子化兄亦然。长生帝旺主升迁，自占世不可空（余不忌）。随助皆所忌也。合而休囚者久滞，冲而旺相者暂淹。化进则迁，化退则降。变墓绝而动生扶，日月克而动变生皆为安象。专问升迁，元神静而动泄用气，升信杳然；元神发而用象兴隆，迁音立至。官伏得助，子动得日月，冲合得交重，随助得旺相亦主升迁。若问升期，以官临支之日月为上，而生旺之日月次之，官伏待官值之期也。问次任久否，官旺为佳，六冲游魂不久；问在任身安否，官动为忌，随助世破为凶。
地方。
爵位。
杂问。
附延师。以文为主，父为子。卜师则用应，兼视文书，应旺生世，六合为吉，应空克世，三冲鲜终。自占则专用文不观应（文之生克冲合与占应同）。卜附笈亦用文，文空冲则师不受，兄动克世则友不和，应克世则居停不贤。
附卜馆。世应为用，六合生世则成；三冲应空则败；父为馆，地为财为束脩，子为生徒，官为焉引，生旺则美，克空则否也。

分章第16 讼狱章
官为用神，兼推世应。盖骨肉纷争、主仆僭逆、六亲之义已绝，故从应不从亲。然既讼于官亦先官而后应。
大象。未讼而占，官克世则控告无门。文空破则批词不准。讼师美恶，视文书之衰旺；干证向背，视应爻之克生。既讼矣，专用官，空散破绝亦不终讼，官位三传（官值年月日），防干法宪。官兴二间，情致牵连（间爻官动必有牵连，或系人陷害，或祸及中人）。长生乃经年之讼（官长生于月日者久）；帝旺为折狱之期（官值临官帝旺日乃审结）；官逢墓绝则解散；子孙值日则赦宥，变官而案牍屡增（官变官，案不一）；二官而衙司非一（一卦二官，防叠讼或系批发下僚）；动于世应，彼我忿志未休；伏于世应（官伏动爻及世应下）则势重而轻，急而缓。六冲官空者冰释。六合官旺者蔓延也。合冲变冲，变合义同。
胜负。不论世应之强弱，惟论官鬼之克生。生世则得理，克世则被屈，生应克应，敌矣同然。比和者平。解我讼人，喜官旺；人讼我，喜官坏；世爻值官本凶，若克应则吉；应爻值官本吉，若克世则凶；官生世应，两宥之宽；官克世应，两败之辱。
刑狱。随官入墓，主囹圄桎梏之刑，助鬼伤身，遭罪罚鞭笞之耻；再以六神临动官推之（动不依官爻者，不论），动而生世，虽凶弗凶，克世则验矣。青龙为罚赎，朱雀为申详，元武为重判，白虎为杖责，腾蛇为枷锁，勾陈天狱为囚禁，驿马为流徒，羊刃为刺配。防禁防责，官旺动克世则难免。问离狱，官静生世则出，克世官空则无官俱不能。若求六亲出狱，兼看用神，六亲生旺则出也，或已定重罪。占其生死，不复论官（刑定故不论官），专看用神，用神有救则无妨。或六亲困狱，防有欲害者，用神得生扶无害也。
杂占。申详。官旺而静则允，官坏而动及六冲则驳。若问部准否，则易官用五也（以五爻为用，占法同）。关提类捕逃。官坏及克世则彼地官吏不应，六冲及世应空、应克世，则其犯难捕。回关息讼，以子孙动旺，官鬼安静破空为吉。居官缘事，占法有二，问无累于官乎，则官旺世实为吉。问无累于身乎，则官克官动为凶。问部议轻重，喜忌同占。夤缘嘱托。问官从否用官，问人可托否用应，俱忌克世六冲。
杂用。子孙为解释之神，持世则讼吉，发动则讼除，值日月则得昭雪。文书为词状关提之用，坏则不从，两现则不一，破则无始，空则无终。妻财为贿赂之资，持世则情能夺理，发动则有贿必行。兄弟为党证干连之象，独发则多费，间发则多人，持世则干众，动于应则唆谋，克世则外向，要不官鬼之为重也。然键讼为圣贤所戒，易曰不永所事，辞义严矣，占者慎诸。


分章第17 兵占章
世应为彼我，子兵也，鬼寇也，生克断吉凶，衰旺分强弱，而大象昭矣。自古军旅之占，蓍龟而外有太乙、奇门、六壬诸书，兹则聊相表里云。
军象。世克应者胜，应克世者败，世生应我怯，应生世彼衰，比和则相持，生而带合则和解。子为我师，动旺则强，静坏则弱；鬼为彼众亦然。如世先坏，虽克应，子动亦不利；应先坏，虽克世，鬼动亦无伤（若世坏逢生亦利，应坏遇救亦不利，又须活看）。卦中动爻生世，喜有援兵；克世，恶其助敌（动爻谓闲爻动也）。鬼暗动伏，非行刺则有诡计；内外鬼克世，非内应则有外连；子化鬼，我有叛兵；鬼化子，彼有降卒；飞伏鬼二随灭随起，内外子而屡战屡捷。世居阳爻利正师利速战，世居阴位利奇兵利缓图，野战则子孙为重，世应为轻，因时测象，俱在占者，神明于法也。
军机。占营寨。鬼动则防劫，内怪墓绝反伏吟空破六冲，则防攻。问攻城，父坏子强则易破。问防守，卦静旺则无虞。檄求援救，应坏克世则不来。上表乞师，五坏克世则不允（五爻为君，故不可坏）。拜将用间，惟视应爻。应坏不能胜任，克世恐有反奸。问何日出师，当依世支之属（如金爻持世，利申酉之期）。何日对垒，当审应象之仇（如火爻临应利亥子日）。又以内卦为我，外卦为彼，内旺外衰宜行，外旺内衰宜止（如立春后占得艮震，立秋后占得坤兑之类，详家宅章）。
八宫。鬼动何宫，敌来何向（乾西北坤西南之类），且动乾防伏兵于朝，动巽防匿甲于林，动坤防其诈降，动震我有纳判，艮恐困于罔陵，离恐扰于市井，兑防说客，坎防奸祟。子动坤宫，屯兵来助；子动震位，壮士来归；动乾有老将良谋；动艮得少年秘计；离当内示其虚；坎当外示其弱；兑当饰以卑辞；巽当勇于趋进。
五行。火鬼动非劫寨则火攻；水鬼动非水淹则阴击；金鬼防流矢之凶；木鬼防胶舟之诈；土鬼防梯城之战，坑堑之奸（俱以动克世为大凶）。子动于火利火攻；动于水利水战；土子动以砲石胜；金子动以弓矢胜；木以舟车胜也。
六亲。子孙官鬼之外，父母为军师为文檄，临世临应，衰旺生克彼我分占；又为旌旗，冲破防损折。兄弟为埋伏为劫掠，独动防劫粮饷。妻财为粮饷，空散防转运阻滞。至于六神无足典要，将星临子生世则凶者消（将星申子辰月在子寅午戌月，在午亥卯未月在卯巳酉丑月，在酉临子生世，主帅得人）；劫煞临鬼克世则吉者变（劫煞正月在亥，二月在申，三月在巳，四月在寅，五月复，在亥岁凡二周临临鬼克世，战必丧师）；然以大象为重，勿泥此也。

分章第19 疾病章
用为主，鬼祟也，子医药也。用旺鬼静，日月生扶，吉之明徵；命随鬼墓，卦属反伏，墓绝三冲（初病轻疾，反喜三冲），俱不论用神衰旺，凶之明徵也。外此，则专论用，有自坏者，戕根者，遇救者，毫厘疑是之间，当细辨之。如飞变俱无用，则求伏，伏伤推互（互不用支，故不受日月伤克），生欣死戚，无易由言，筮者慎诸。
自坏。何谓自坏，动散也（如卯建丙寅日占子病，得渐之观，以金子为用，卦中申金独动，恰被日冲之类），月破也（如卯建壬子日占妻病得离，以金财为用，卦中酉金独被月冲之类），克空也（如酉建丁未占父病得未济，以木爻为用，卦中寅木值空又被月克之类），受伤无援也（如子建戊子日占弟兄病得鼎之旅，以火凶为用，卦中巳火被日月并克，诸爻无救之类），脱气也（如戌建戊辰日占己病得萃之讼，世居巳火而诸爻及日月无一相生），俱大凶。占己病而身世随墓，本命随墓，助鬼伤身，俱凶。为人占不忌世墓，而命墓助伤则同。
戕根。何谓戕根，克元也（如卯建乙卯日占妻得同人之咸，以金财为用，卦中戌土发动似乎元神来助，而卯木仇神复动克土，元神无力）。用坏遭忌也（如卯建丙寅日占子得坤之损，以金子为用，卦中酉金已受月破日绝，而未土发动，亦似元神来助，岂知巳火忌神复动，硬伤本身，土不能救），无根化克也（如戌建戊申日占父得艮之蛊，火爻为用，卦中午火独动，日月不克，似乎得安，而化出亥水克来火又逢绝）。
遇救。何谓遇救，元泄忌气也（如未建丙申日占母得同人之噬嗑，木父为用，卦中卯木遇申金动克，幸亥水复动泄金气而生木），日冲元动也（如未建壬寅日占夫得同人之既济，木官为用，虽卦中亥水被戌土动克，幸日辰冲动申金元来生用，土不能伤），飞绝伏生也（如寅建丙寅日占弟兄得乾之需，金兄为用，卦中申金被日月破散，幸酉金伏戌土之下，伏用得生，飞绝无害），外空内旺也（如辰建辛卯日占子得未济，土子为用，卦中外未虽空内辰值建），卦无而日月有（如午建戊寅日占妻得既济，以火财为用，虽卦内无火，幸月午日寅，元神用神并现），受伤而生扶（如未建甲辰日占子得咸之蹇，水子为用，虽卦中亥水日月并克而化出申金，恰值水之长生），无用逢元（如酉建戊申日占妻得睽之损，水财为用，虽卦中无木，幸酉金动旺，元神来生，类此者谓之趋生格），忌动避克也（如亥建甲申日占妻得姤之升，木财为用而申忌发动，欲来伤克，反喜卦无用神，避其锋锐，谓之避克，又喜寅木伏亥子元神之下，更值建旺，待至亥子月壬辰日，病势渐解，盖申子辰合成水局，忌神合为元神，故又谓化忌合元格）。
问期。何日能安乎，元旺忌衰而卦无用神，待用值日也；有用而衰待生扶日也；空待填破；散待出月也；不衰不旺，待元神值日；用神重重太旺，待墓日也；忌动待忌逢冲克之日；助伤待子孙值日；用临绝地，逢长生日；入墓待冲日也。危何时乎，惟用父以官为元，余俱忌官鬼之月日；用无气防日月冲克日；忌动用衰防忌日；用衰元动来救，防冲元日；仇忌俱动，元神不发，而卦无用神是谓避克待发，用神所值之日月出而受伤反凶。
病源。缘鬼动而推，值六爻以观一身位，八宫以分四体，属五行以知五内，临六神以观七情。元龟云，初为足，二为腓，三为腰为股，四腹背臂指，五藏腑喉吻，六头项也。卦传云，乾首，坤腹，巽股，震足，兑口，艮背，坎耳，离目也。海底眼云，金鬼为喉为咳为刃伤，木鬼为肢为瘫痿，在小儿为惊风；水为寒为泄为虚劳；火为齿颊为眼目为疮痍，在小儿为痘为癫痫；辰土为风邪为瘧，戌土为X胃为呕逆，丑土为腹，未土为脾，要之皆本于火心。金肺，水肾，木肝，土脾之理也。又云鬼临青龙为酒色，由游玩；临朱雀由愠怒由口舌；临勾陈由蹶蹼，在妇女则由胎气；临腾蛇由惊恐；临白虎由兵刑，由哀丧。事兆疾（论伏不论动），父母勋劳也，妻财饮食也，子孙淫乐也，官鬼邪祟也，兄弟争怒也。
病兆。亦凭鬼动，病未发也，鬼实则是，虚则非（生旺为实，空破绝散为虚）。疾既成矣，鬼衰则轻，旺则重，鬼动于内，夜重日轻，动于外，夜轻日重。动防变症，恐缠绵，在变系新灾，在伏系旧疾。又有占父病而鬼动于坤，母当随病；占子病而鬼化于巽女亦继灾（如寅建辛酉日占女病得巽之涣，巳子辰生于月其女无恙而鬼动入坎宫，甲寅旬中坎禄空，中男继而病，及甲申旬化午子空，中男反亡）。
问医。子为药，应为医，值日月为上，生扶次之，应克世为良，世克应无益，应衰坏则庸医也。子动鬼静者药效，子化鬼小愈而复发，子化子药杂而无功，子旺应空有医难遇，鬼空避子药不中病。若子坏鬼强及子不入卦，与父动者无剂可疗矣。医在何方，惟论子孙所属，木东金西内近外远也。
医问。病者六亲仍于六亲取用，不拘应象；否则，应为病者，应坏随墓，其疾不治；鬼化鬼，变症多端；应空破，彼无专任之心，世空破，我有退懈之意；冲散有始无终，应克世寡情；卦无财薄赠，兄动临雀，同事攘功；至于问药与前同占。
附辟谬。疾病之生死系乎用神，泥于四灭没十卦及震巽艮坤者，前筮杙辟之矣。若夫天元赋云，占病无鬼必无叩告之门，术家沿其说，谓无鬼必死，岂占兄弟不以为忌，占子孙不以为仇乎。或谓身命空亡必死，岂甲子旬内凡戌亥命者不生乎。又财为饮食，遂泥为无财则绝，岂其然耶。天元赋又云，土煞俱兴，定作黄泉之客。补遗云，更论财爻临鬼动，多凶少吉，祸难禳，岂用旺无伤，此独能死之乎。惟新安程氏云，用有气则祷鬼以回生，用无援则开土以送葬，庶几近之。至云游魂归魂病于客途者不忌，以及木鬼病由砍伐，金由刀兵，水由江河，火由城市，土由掘药，诸说俱未准于道也。